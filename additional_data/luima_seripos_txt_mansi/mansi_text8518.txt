
Ханты-Мансийск ӯст мо̄лты та̄лт «СборХМ» нампа кол пӯсвес. Ты а̄ти ма̄хум рӯпитан ос олн сэ̄лнэ кол, тув волонтёрыг ла̄внэ ма̄хум ёхталэ̄гыт ос СВО ма̄н тотым са̄лтатыт я̄рмум ва̄рмалянылт нё̄тэ̄гыт. 
Волонтёрыт – тыи то̄рум ма̄гыс нё̄тнэ хо̄т­пат. Ма̄хум акван-атха­тыглан ос нё̄тмил ва̄рнэ ма̄гыс та кол ӯст о̄лнэ нэ̄т щё̄питасыт. Са̄всыр тэ̄латыт тот Кристина Филиппенко пуӈктоты. 
О̄влэ̄т мобилизация щирыл кēтым хум хо̄т­пат та̄н нэ̄наныл та̄нки халанылт ва̄йхатуӈкве патсыт ос матыр э̄рнэ пормас та̄нанылн кēтнэ ма̄гыс хōт кисхатуӈкве ат ва̄сыт. Та̄н о̄йканыл ёт щēпт о̄щнэ телефоныт хосыт потыртаӈкве сака ат та̄ртвēсыт. Та щирыл нэ̄матыр ат ва̄нэ нэ̄т та̄нки халанылт туп по­тыр­таӈ­кве ос тох матыр та̄ра-паттуӈкве вēрмы­сыт. Та̄н номсахтасыт ос таквсы порат «СборХМ» кол ва̄рсыт ос э̄рнэ тэ̄лат э̄лаль тотнэ ма̄гыс мо̄т ма̄хум во̄всыт. 
Ань ма̄хум са̄всыр тэ̄лат ва̄рнэ̄ныл па̄сыл ты накт акв та̄ланыл то̄влыс. Ань та̄л сыс ва̄рмаляныл хумле о̄лсыт, ма̄н э̄лаль хансэ̄в.
Та̄л палыт «СборХМ» о̄лнэ колн округ ос ӯс Думагн пēриим депутатыт акваг нё̄тсыт, та̄н ю̄нс­хатнэ ма̄шина ос са̄всыр то̄рыт, нуйит, носкит сагнэ сэ̄тапыт ёвтсыт. Ётыл сыре-сыр рӯпитан орга­низа­цият тув матыр э̄рнэ пор­масыт о̄с тотыгласыт ма­нос олныл нё̄туӈкве пат­сыт. Ӯст о̄лнэ ма̄хум ань тув ёхталэ̄гыт ос са̄всыр мас­нутыт ю̄нтэ̄гыт, сыре-сыр пормасыт ва̄рēгыт. 
Тув щаквщуӈкве ялан­тан ма̄хум са̄лтатытн тӯйтхатнэ ма̄­гыс ань тыг мус 80 ӯсмат сагсыт, 6 со̄тыра арыгкем исвещаӈ па̄нкат ва̄рсыт. Тамле тэ̄лат «серебрян­ный волонтёрыг» ла̄внэ э̄кват рӯпитэ̄гыт. То̄ва­накт школат ханищтах­тын а̄гит-пыгыт тув во̄­вы­гла­вет, та̄н о̄с такем нё̄­тэ̄гыт.
Тувыл ӯс ма̄хумныл атым олнытыл э̄рнэ пор­масыт, тэ̄рпит ёвтавет. Са̄лтатыт ма̄гыс ань 500 хуйнэхӯргыт кēтсыт. То̄ва хо̄тпат матыр атыӈ кам­пēткат, ма̄гыӈ ня̄нит, ща̄й хусапыт, ка̄т сэ̄гнэ то̄р­са̄лмыт ос мо̄т сыре-сыр пор­масыт кē­туӈкве тотэ̄гыт. Та̄л сыс тув 20 со̄тыра посылка-то̄тап атвес ос кēтвес. 
Ӯст о̄лнэ нэ̄ хо̄тпат юн ва̄рнэ рӯпата выгыт. Та̄н рӯпатаныл юи-па̄лт э̄ти­па̄лаг маснутыт, носил­кат ос пӯтыскат ю̄нтэ̄гыт. Ты пормасыт, тэ̄нутыт, тэ̄р­пит пуссын акван-атнэ юи-па̄лт хотты хум хо̄т­пат та̄нки ма̄ши­нанылт батальон «Югра» лу­сытан ма̄ мус тотыяныл. Тох та̄н палтаныл 18 авто­мобилит, 2 квадро­цикл ос 20 кēркурыт, 100 са̄­вит «рабица-сеткат» тот­вēсыт.
Ӯщлахтын ма̄гыс юв ёхталан са̄лтатыт «Сбор­ХМ» колн о̄с щалт­сэ̄гыт, та̄нанылн манхурип нё̄т­мил э̄ри, таи хӯлтэ̄гыт. Ос та̄н ма̄гсыланыл кēтым пормасыт ма̄гыс яныг пӯмащипа ла̄тыӈ ла̄вēгыт.
Хо̄нтлын хум хо̄тпат э̄кваныл ты колн ва̄тихал ёхталэ̄гыт. Та̄н ла̄­вēгыт, ōйканыл хōт-та хо̄нтлэ̄­гыт, тувле нупыл акваг номсым, сыманыл ща̄р­гēгыт, то̄ванакт та̄на­нылн сака та̄рвит о̄лыглы. Тувыл ты колн ёхталэ̄гыт, мо̄т нэ̄т ёт тыт ва̄йхатэ̄гыт, ёмас сымыӈ ла̄тыӈ хӯн­там­лэ̄гыт, сустēнылт, са̄в мо̄т хо̄тпат то̄рум ма̄гыс матыр ёмас тэ̄лат ва̄рēгыт ос та щирыл номтаныл кӯпнитыг ēмты. 
Ань Кристина Филип­пенко тох потыртас, та̄н «Шьём для наших», «Зо­ло­тые руки ангела», «Ост­рохвост» нампа волон­тёр-хо̄тпатн сака са̄в нё̄­тавет. Та̄нанылн тав яныг пӯмащипа ла̄тыӈ ла̄ви. 
Ань та рӯпата коланыл та̄лэ то̄влум кастыл та̄н палтаныл са̄в ма̄хум та̄­наныл янытлаӈкве щал­сасыт ос мӯйлупсат тот­сыт. Тох округ депутат нэ̄ Наталья Западнова бензопила мӯйлуптас, ӯс Дума депутатыт о̄с акв тамле мӯйлупса ва̄р­сыт. Совет Федерацият рӯпитан хум Эдуард Исаков мӯйлупсаӈ та̄гыл щалтсас. Александр Глад­ков, «Еврострой» ла̄пкат пуӈктотнэ хум, са̄всыр э̄рнэ пормасыт кēтыс ос са̄грап мӯй­луп­тас. Са̄в нэ̄т ма̄гыӈ тэ̄нутыт ос сыре-сыр пормасыт о̄с тотсыт. 
Ты ма̄хум пуссын ла̄­вēгыт, хōнтлан ва̄рмаль моляхнув вос оигпи. Победа хо̄тал ля­памты­лӯв ос хум хо̄тпат пуста̄­гыл юв вос ёхтэ̄гыт. Ма̄н тыи пуссын ӯрēв. 
Тамара МЕРОВА
