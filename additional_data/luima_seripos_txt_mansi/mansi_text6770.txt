
Ханты-Мансийск ӯст товтыл каснэ ва̄рмаль ты э̄тпос ловит хо̄талэ̄т щё̄пита̄лвес. То̄нт ма̄хум Россия са̄всыр ма̄ныл тыг ёхталасыт.
Пуссын аквъёт хӯрум со̄тыра са̄виткем э̄лум­хо̄лас о̄лыс. Ты касыл рущ ла̄тӈыл «Югорский лыжный марафон» ла̄ваве. Ма̄н ма̄вт ты тэ̄ла нёлоло­вит щёс ва̄рыглавес. 
Округ кӯщай нэ̄ Наталья Комарова тув о̄с ялыс. Тав тот атхатам хо̄тпат пус­сын янытласанэ. Товтыл ха̄йт­нэ лё̄хъяс Ханты-Мансийск ӯс по̄хыт Горный я̄ ва̄тат ва̄рыглавес. Тот ат, ва̄т нупыл ат ос атпан палыт вēрыста лё̄ӈхыт ва̄рыглавēсыт. Ма̄хум ма­нах вēрыста ха̄йтуӈкве вēрмысыт, та лё̄хъясын хасхатыгласыт. 

Атпан вēрыста палыт лё̄ӈх хосыт са̄тса̄т арыг­тем э̄лумхо̄лас ха̄йтсыт. Та̄н халанылт о̄выл места Александр Большунов вис. Ты хум мо̄т хо̄тпатныл кит кӯм са̄витын са̄ртыннув ёхтыс. Китыт места Рауль Шакирзянов, хӯрмит места ос Никита Поршев висы̄г. Никита хосат та̄гыл то̄втыл ха̄йтыгты. Ань ты касылн о̄выл щёс ёхталас. Хум но̄х-патнэ ма̄гыс са̄в ё̄р пиныс. Тав товтыл молях нуйхатме ма̄гыс то̄ва каснэ хо̄тпатныл са̄р­тын­нув ёхтыс. 

Нэ̄т халт о̄выл места ос Татьяна Сорина вис. Тав юи-па̄лэ̄т Наталья Непряева ос Юлия Ступак ёхтысы̄г. Ты нэ̄квет тов­тыл мирхал касыл ва̄р­мальн ялманыл порат, пус­сын но̄х-патсыт. Ань ты хо̄тпат о̄с пуссын мӯй­лупсал майвēсыт. 

Александр Большунов Брянский область Поды­вотье па̄вылт 1996 та̄лт самын патыс. Тав ма̄нь­та̄гыл товтыл ха̄йтуӈкве патыс. Па̄вылт такви яныт пыгыт ёт касыс. 
Молях ха̄йтме ма̄гыс са̄в ма̄н касуӈкве ялан­та­лыс, са̄в щёс но̄х-патыг­лас. Тувыл ты тэ̄ла щирыл акваг э̄лаль та минас. Россият ос мо̄т хо̄н ма̄т са̄в щёс но̄х-патыглас. Ань хум ва̄т нупыл нила та̄лэ то̄влыс. 

А. Большунов ла̄выс:
– Ам хунь хотты ма̄н касуӈкве ёхталэ̄гум, акваг о̄выл места винэ ма̄гыс номсахтэ̄гум. Ань са̄в хо̄тпа акв юи-па̄лт ха̄йтсӯв. Ос хунь китыт ла̄кв ха̄йтуӈкве патсум, ма̄н хӯрум хо̄тпа хультсӯв. Тувыл ам мощ моляхнув ха̄йталтасум. Ювле а̄ӈкватасум, насати китгагум юв хультсы̄г. Ос э̄лаль амккем та ха̄йтсум.  
Ты касылт Сергей Устю­гов, Александр Легков, Евгений Дементьев, Евгений Белов, Алексей Червоткин ос товтыл ха̄йтсыт. Та̄н мирн ёмщакв ва̄вет, Россия ма̄в ма̄гыс са̄в та̄л касэ̄гыт. Хумыт пуссын ма̄щтырыг товтыл ха̄йтэ̄гыт. 

Округувт ты касыл 2013 та̄л па̄сныл щё̄пита̄­лаве. Ты ва̄рмальн са̄всыр яныт та̄лыг о̄лнэ хо̄тпат ёхтуӈкве вēрмēгыт. Ты тэ̄ла округ миркол кӯщаит ос Югра ма̄т товтыл каснэ Федерация та̄н э̄лаль тотыяныл. Касыл щё̄питан ма̄гыс «Открытие» нампа банк та̄н яныг нё̄тмил ва̄рēгыт. 
Ты та̄л товтыл ха̄йтнэ касыл та оигпас. Ань ты ёмас ва̄рмальн ма̄хум ос мо̄тыт та̄лт акван-атха­тыглэ̄гыт тах. Округувт ты тэ̄ла таима̄гыс щё̄пи­та̄лаве, иӈ са̄внув ма̄хум товтыл ха̄йтуӈкве вос ёхталасыт. То̄нт нэ̄матыр а̄гм ат ēмты. Пуста̄гыл о̄лэ̄н. 
Николай МЕРОВ
