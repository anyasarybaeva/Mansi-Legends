
Лӯпта э̄тпост 6 хо̄талт А. С. Пушкин намхо̄талэ, ты та̄л Россият ты хо̄тал намаявес Пушкинский хо̄талыг. Ма̄хум стихыт ловиньтан ма̄гыс акван-атхатыглэ̄гыт. Ма̄н тыхо̄тал Андрей Тарханов стиханэ ловиньтэ̄в.
Андрей Семёнович Тарханов (13.10.1936 – 14.08.2017) – ма̄ньщи поэт. Тав хо̄нтаӈ ма̄т самын патыс, тот яныгмас. Потранэ рущ ла̄тӈыл хассанэ. 1963 та̄л порат тав о̄выл нэ̄паке та̄ратавес, «Первая завязь» намаим о̄лыс.  
Со̄ль, Андрей Семёнович хансум нэ̄паканэ̄т лӯи ма̄-витув, йӣванув-лӯптанув нё̄тнэ̄г сусхатэ̄гыт, та̄на­ныл аквтоп атыньтыянӯв, та̄н ата­нылтыл лылтэ̄в.
Андрей Тарханов Москва ӯст литературный курсыт а̄стлас, рущ ла̄тыӈ ёмащакв ва̄с, таима̄гыс стиханэ нё̄тнэг хассанэ. 
Ялпыӈ на̄ӈк пōхат
Юван пыгумн
Лӯпта э̄тпост тыг
аквписыг ёхталэ̄гум.
Яныг хо̄вт йӣвыт та̄н
кайсованыл хӯнтлэ̄гум.
Войканыг, па̄рыс хольт,
тыт то̄рум сусхаты,
Ялпыӈ на̄ӈкыт по̄хат
пӯмащ ка̄сыӈн паты.
ӈта э̄тпоскве нумын
ӈа̄ӈк тальхыт ханы.
Хотьют татем та хо̄т тай
аквтоп са̄ӈлалты а̄ны.
Юча – я̄тил во̄р а̄ги
нё̄тнэ сахил масхатас,
Ка̄тыл хосувлас тав,
та̄ра миркве атхатас.
Татем я̄ӈк сахиӈ а̄гит
На̄ӈк мувлахи йӣквēгыт,
Тыи улпыл во̄р а̄гит?
То̄румт совыт сӯртгēгыт.
Та̄н нупланыл сунсэ̄гум,
лӯпта э̄тпосыт ам,
Саканув э̄руптэ̄гум, 
щуниӈ ма̄м, ялпыӈ ма̄м.
-------------------------------------------------
Па̄рсыт та̄раты ха̄пытныл таквсы, 
То̄рум щалги, аквтоп тыстын та̄н, 
Наӈ тотэ̄н а̄нумн, во̄ткве, та̄рыг аткве, 
Сэ̄ӈквыл хартым э̄лы са̄мыӈ ма̄нл. 
Тот хультсыт ма̄ньщи пēс йис э̄ргыт-мо̄йтыт, 
Ос са̄лы хультыс э̄лы во̄р ща̄хылт, 
Тот са̄с нёлыт – тыи пӯмыщ утквет, 
Ат мовиньтэ̄гыт воссыг нэ̄мхотитн. 
Тот ялпыӈ ма̄квет хот-ёрувлавēсыт, 
Нэ̄мхо̄т хӯнтамлаӈкве потыр суй, 
Хотьют ма̄навн тыщир о̄луӈкв ла̄выс, 
На̄н, ма̄хумаквет, э̄л та минамын… 
Па̄рсум минмыгтамын ма̄гыс тысты, 
Улпыл ма̄тыр ва̄рапасум лю̄ль, 
Наӈ а̄нумн тотэн, во̄ткве, та̄рыг аткве, 
Сэ̄ӈквыл хартым э̄лы са̄мыӈ ма̄нл. 
-------------------------------------------------
Ам ань лё̄ӈхъясыт лю̄лēгум, амти, 
Ощща лё̄ӈхъясум мӯйлупты пос. 
Со̄рниӈ пос тоты хо̄талакве я̄тил, 
Сымум торгеннув ща̄гтылыӈ вос. 
Посыӈ номтум ёт э̄лаль ё̄мēгум – 
По̄йкил мӯйлуптас хо̄талкве ка̄т. 
Сымыӈ хо̄тпаг вос э̄лаль о̄лэ̄гум, 
А̄нумыл хо̄свой ат пилы ты ма̄т. 
Хосвой юртаге па̄ӈх ос та йӣвкве, 
Тот та йӣв хосыт ха̄йты тав но̄ӈх, 
… ӈомтум ха̄йты тав ётэ акв по̄хат… 
Ня̄врам хольт, хотыл номтанум виӈкве, 
Хомус о̄лэ̄гыт юртыӈыщ тох. 
Лӯима̄ лё̄мвой ёт ōлум ва̄рмаль
                                                                           (ощхоль)
Акв щёс ам ма̄нь лё̄мвой ёт
Москва ӯст хōнтхатасум.
«Тав лӯи ма̄ныл аман мōт? –
Ка̄салым мощ номсахтасум.
Илттыг лё̄мвой ла̄тыӈ ла̄ви,
Тыстым ӯнлым иснасыт:
«Ам мощ мōлал Хантыт ōлсум,
Я̄тил тыныӈ лӯи ма̄мт.
Манрыг чемоданын хōнтсум,
Манрыг тӯйтхатасум са̄мн.
А̄нумн ōлуӈкве тыт та̄рвит,
Ва̄гта̄л патсум суиӈ ма̄т.
Ма̄хмыт тыт щар мōт хурипат,
Пилнэ хōтпарищит та̄н.
Ам ань ялсум хōтпат халт,
Лылым мощ ат патыс ма̄н.
Наӈ а̄нум акваг са̄литэ̄лын,
Наӈ лӯи хōтпа, наӈ поэт,
А̄нум ювле юв тотэ̄лын,
Москват аквтоп турман э̄т.
Ам са̄ртын наӈын ла̄тыӈ мыгум,
Лӯима̄ хōтпат са̄литаӈкв».
Тох те, тōнт щё̄питахтэн,
Нё̄тмил наӈын ва̄рēгум ам.
Миннэ ё̄р мēн хо̄нтымēна,
Чемоданмēнт ōлы са̄й,
Ханты-Мансийскан минымēна,
Миннэ лё̄ӈхе хоса май.
Лё̄мвоякве юн ань ōлы,
Вōрквет э̄твит, вōрквет сэ̄кв,
Лё̄мвоякве юн ань ōлы,
Мощēрт тэ̄лы, нотэ э̄лы.
                                                               
   Лё̄мвой потре
                                                            (ощхоль)
Таи пӯмащ, лё̄мвой а̄нумн
Мōлхо̄т ла̄выс, ва̄ри хōнт.
Ат паты номтэ ам ла̄тӈумн,
Ла̄выс, хансум стихын виноват.
Лё̄мвой потре хоса минас,
Щарим а̄ӈквалт лю̄льнэ сыс,
– Хотьют номт наӈына пиныс,
Лю̄камтанэ ла̄тӈыт мис.
Аквтоп ам – вōрт ōлнэ лё̄мвой,
Москван ялсум наӈ ётын,
Ам оссам а̄ти, номтыӈ ӯй,
Э̄рыӈ ялсум нас, наӈын нё̄тым.
Ань э̄рыг тыт-тот э̄ргантэ̄гыт,
Лё̄мвой Москван ялме ур,
Пуссын ты ур мовиньтэ̄гыт,
Тыи ам ма̄гсылум нур.
Титыглахтэн: хотьют кӯщай,
Хотьютакве тыи ма̄?
Э̄рыӈ суиӈ палум,
Вōртōлнуткве?
А̄ти, кӯщай ам.
Э̄рыӈ геологыт?...
Та̄н хурахлэ̄гыт
А̄нумныл ōс:
Министрат, мōтаныт ōс, –
Пуссын а̄нумныл пилэ̄гыт.
Юрщхатым ань ӯнтымēн,
Э̄ти а̄ращ па̄лтылмēн.
Вос наӈ хаснэ стиханынт
Туп янытлэ̄гыт лё̄мвоит.
Иныг, сунсэн, щё̄ритаве.
Тōрум лылтнэ атыӈ атэ,
Хōсвойрищит ōс лылтэ̄гыт,
Лё̄хъяст ща̄гтым ха̄йтыгтэ̄гыт,
Иныг атэ а̄рталэ̄гыт,
Лӯптат пōхат потыртэ̄гыт.
Ам ōс ты аткве атыньтылум,
Сымум улпыл та̄кмалтылум,
Самвит ма̄н ёла-патыс,
Сэ̄рипоскве нōӈхаль лапыс,
Атырхари Тōрумн нōх.
Ты стихыт ма̄ньщи ла̄тӈын Светлана Садомина толмащласанэ
 
