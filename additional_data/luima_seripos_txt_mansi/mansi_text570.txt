
Округ яныг кӯщай нэ̄ Наталья Комарова па̄-выл ос ӯс миркол кӯщаит акван-атыгласанэ. Та̄н общественный организацият ва̄рнэ рӯпатаныл урыл ос кол ӯнттын ма̄ урыл потыртасыт. Губернатор кӯщаит э̄лы-па̄лт ла̄выс: «Ма̄нь таквс э̄тпост Ханты-Мансийск ӯст общественный организациятт рӯпитан ма̄хум акван-атхатыгласыт. Та̄н ва̄рыглам суссылтапанылт округ янытыл щар ма̄к ёмас проектыт суссылтавēсыт. Ты организациятт рӯпитан хо̄тпат хумус мирн нё̄тэ̄гыт, та̄н та урыл потыртасыт». Э̄лаль тав ла̄выс, то̄ва тамле организацият сака ёмащакв рӯпитэ̄гыт ос то̄ват щар ат рӯпитэ̄гыт. Покачи ӯст ос Кондинский районт мирн нё̄тнэ тамле организация щар а̄тим. Ос общественный связь департамент ты ва̄рмаль мӯсхалыг ханищтаӈкве ос акв яныг программа хансуӈкве ла̄вхатас. Тамле некоммерческий организацият Югра янытыл хо̄т-а̄ти вос рӯпитэ̄гыт. 
Алла Бадина, Нижневартовск ӯс миркол кӯщай нэ̄, ла̄выс, та̄н ӯсанылт 260 общественный организацият рӯпитэ̄гыт, та̄н пуссын мирн нё̄тэ̄гыт. А̄гмыӈ-мосыӈ хо̄тпат ма̄гсыл рӯпитан организацият ма̄хумн нё̄тым олн ат сэ̄лэ̄гыт, тыи ма̄гсыл тамле рӯпата ва̄рнэ организацият та̄нки грант-олныт ос са̄всыр мо̄т нё̄тмил во̄вуӈкве вēрмēгыт, ты хосыт э̄лаль о̄лэ̄гыт ос мирн нё̄тэ̄гыт. 
Кол ӯнттын ма̄ урыл потыртыманыл порат ос губернатор-нэ̄ таи ла̄выс: «Ань то̄ва организацият молях колыт ӯнттуӈкве таима̄гсыл ат вēрмēгыт, кол ӯнттын ма̄ ма̄гсыл нэ̄пакыт мӯсхалыг щё̄питаӈкве сака са̄в хо̄тал манос э̄тпос э̄ри. Э̄рнэ нэ̄пакыт ӯрим са̄в э̄тпос наска̄ссыг ювле та хульты».   
Вячеслав  Арчиков, Нефтеюганск ӯс миркол кӯщай хум, ӯсанылт ты рӯпата хумус мины, та урыл потыртас. Нефтеюганскыт ты та̄л лов э̄тпос сыс кол ӯнттын  ма̄гсыл 377 участок майвес. Ювле хультум та̄л сыс 362 участок та̄н ма̄хум халт уртсаныл. Дмитрий Макущенко Сургутский район миркол кӯщаиг о̄лы, тав ла̄выс, та̄н районанылт Белый Яр, Солнечный ос Барсово па̄влытт кол ӯнттын ма̄ а̄тим. Та па̄влытт иӈ са̄в щēмья кол ӯнттын ма̄ ӯрēгыт. Ты па̄влыт пуссын Сургут ӯс ос я̄ ва̄та ляпат ӯнлэ̄гыт. Ос тот  «Барсова гора» нампа заповедникыг ла̄внэ ӯргалан ма̄ о̄лы. Таима̄гсыл тот та̄н кол ӯнттын ма̄-ло̄мт щар ат о̄ньщēгыт. 
Сапра̄ни оигпаме э̄лы-па̄лт кӯщаит та̄нки Советанылн мо̄т хо̄тпат пēриясыт, тот миркол мо̄т кӯщаит рӯпитаӈкве  тах патэ̄гыт. Ань тыг мус рӯпитам хо̄тпатын губернаторув яныг пӯ-мащипа ла̄тыӈ ла̄выс.
 
 
