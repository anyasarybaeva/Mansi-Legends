
Ханты-Мансийск ӯст «Лылыӈ союм» нампа ханищтан колт ня̄врамыт ма̄ньщи, ханты ла̄тӈыл потыртаӈкве, ка̄тыл хурит по̄слуӈкве, ю̄нсхатуӈкве, сакныл хорамыт  хартуӈкве ханищтавет. Ты э̄тпост тот рӯпитан хо̄тпат «Этнокультурное образование: поиски и перспективы» нампа конференция ва̄рыгласыт.Кондинский район Шугур па̄вылныл, Урай ӯсныл ос Ханты-Мансийск ӯст ханищтан колытт рӯпитан хо̄тпат конференциян ёхталасыт. Ма̄хум рӯпатаныл урыл потыртым та̄нки халанылт ханищтахтасыт. 

	Ань «Лылыӈ союм»  нампа студиян 200 арыгкем  ня̄врам ёхталы.  Ты коныпал  тот рӯпитан ма̄хум ӯст о̄лнэ школатытн ня̄врамыт ханищтаӈкве ялантэ̄-гыт. 

	Татьяна Вадичупова, кӯщай нэ̄, ла̄внэ̄тэ щирыл, ня̄врамыт ханищтан нэ̄пакыт ос са̄всыр методический пособият та̄н ат о̄ньщēгыт. А̄гирищит, пыгрищит ма̄ньщи ла̄тӈыл, сакныл хорамыт хар-туӈкве ос са̄ӈквыл-тапыл са̄ӈквылтаӈкве ханищтан нэ̄пакыт ань нэ̄мхотьют ат хансы. Та̄н са̄в та̄л тох рӯпитым, ты нэ̄пакыт та̄нки хансуӈкве о̄вылтахтасыт. 

	Татьяна Савельевна ла̄выс, та̄н хансум нэ̄паканыл  щирыл  мо̄т ма̄хум рӯпитаӈкве о̄с вēрмēгыт. Конференцият та̄н ты нэ̄пакыт ос ня̄врамыт ханищтан ва̄рмаль урыл потыртасыт. 

	Любовь Федоркив «Лылыӈ союм» ханищтан колт ня̄врамыт ханты ла̄тӈыл  ханищтыянэ.  Ня̄врамыт ща̄нь ла̄тӈыл потыртаӈкве вос ка̄сащасыт, тав акваг са̄всыр пӯмащ урок щё̄питы. Ня̄врамыт мо̄йтыт хосыт ща̄нь ла̄тӈыл потыртаӈкве 

	ханищтыянэ. 

	Раиса Гаврильчик ма̄ньщи тучаӈ ос э̄нтап урыл потыртас. Пēс 

	порат ты кит пормасы̄г хумус хорамтавесы̄г, ос хумус а̄гирищит-пыгрищит ань ма̄щ-тырлаӈкв ханищтаӈкве ро̄ви, та урыл ла̄тыӈ ла̄выс. Мо̄т ханищтан хо̄тпат та̄нки рӯпатаныл, уроканыл урыл конференцият о̄с потыртасыт.

	Ты ханищтан кол 

	тамле конференция ка̄сыӈ та̄л ва̄рыглы. Тот ловиньтым докладыт та̄н акв нэ̄пакын щё̄питыяныл. Ханищтан хо̄тпат ты нэ̄пак хосыт о̄с э̄лаль тах рӯпитаӈкве патэ̄гыт. 

	 

	Людмила Теткина

	 
