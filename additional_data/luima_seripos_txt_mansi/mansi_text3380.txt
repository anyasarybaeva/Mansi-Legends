

	Округ депутатанув ювле хультум та̄лт юи-о̄выл щёс ва̄т са̄грапнал э̄тпос ва̄т нупыл хӯрмит хо̄талт сапра̄нин атхатыгласыт. Та хо̄тал та̄н автобусыл сакватым ня̄врамыт кастым о̄вылтасаныл, но̄х-лю̄льсасыт ос акв кӯм асталаквег лю̄лсыт. Ул номилы̄н, ня̄врамыт автобусыл Нефтеюганск ӯсн тотвēсыт, лё̄ӈхыт яныг ма̄шинал акван-хо̄ясы̄г, тот тит яныгхо̄тпа ос лов ня̄врам порсысыт. 

	 


		Э̄лаль та̄н рӯпатаныл та о̄выл-тасаныл. О̄влэ̄т округ Дума па̄-лыл почётный грамотал яныт-лым ма̄хум наманыл ла̄ввēсыт. Ты хотьют са̄в та̄л округувт ёмщакв рӯпиты, мир ма̄гсыл ёмас рӯпата ва̄ри, та̄н халанылт А̄с-угорский институтт рӯпитан ма̄ньщи нэ̄ Светлана Герасимова янытлавес. Светлана Алексеевна са̄в та̄л ма̄ньщи ла̄тӈыл хаснэ отделт старший научный сотрудникыг рӯпиты, школат ма̄гсыл ма̄нь-щи ла̄тыӈ ханищтан нэ̄пакыт щё̄питы. Ма̄н таве ос сымыӈыщ янытлылӯв. О̄с акв тох ка̄ркамыг вос рӯпиты.

		Ань ня̄врамыт мӯсхал щирыл автобусыл тотыглан ма̄гсыл ма̄н депутатанув Москван Владимир Колокольцевын, внутренних дел Министр-кӯщаин, ос Максим Соколов транспорт Министрын пищма тēтсыт. Тот хассыт, ма̄н округувт на̄иӈтуйтыл яласан тēрлё̄х мощща, Ханты-Мансийск ӯсн тамле лё̄х щар а̄тим, таима̄-гыс хотты касылын са̄выӈпа̄лэ ня̄врамыт автобусыл ос ма̄шинал тотыглавет.

		 Са̄ккон мо̄тнув щирыл вос хансаве, ня̄врамыт тотнэ акв ав-тобус ёт полиция ма̄шина вос мины ос та̄н ётаныл лēккар вос ялы, ня̄врамыт лēккарын акваг уральтым вос о̄ньщавет. Ты э̄лы-пал туп хӯрмыл са̄внув автобусыт акв юи-па̄лт миннэ̄ныл порат полиция ма̄шинан ӯргалавēсыт ос лēккар та̄н ётаныл о̄лыс.

		Ос автобусыл рӯпитан хо̄тпат ань ат та̄л са̄вит стажаныл вос о̄лыс. 

		Ня̄врамыт автобусыл тотыг-лым рӯпитан компаният ли-цензия-нэ̄пак вос о̄ньщēгыт, ты нэ̄паканыл та̄л та̄н воссыг рӯпитаӈкве ат вēрмēгыт.

		Са̄всыр касылытын ня̄врамыт тотыглан организацият та̄л оиг-пан порат полициян нэ̄пак вос тēтэ̄гыт, тот мо̄тыт та̄лн хансым вос о̄лыс, хоты порат ос хоталь ня̄врамыт касуӈкве тотыглавет. Полиция кӯщаит ты урыл вос ва̄ганыл ос та̄нти плананылн тах хансыяныл. 

		Нэ̄пак та̄ратан порат округув то̄ва па̄влытын то̄тапыт са̄ртын тотыглавет, ма̄хум тот са̄ртын голосовайтэ̄гыт, ты па̄влыт манос ӯсыт «труднодоступные и отдаленные» ла̄вавет. Ань о̄лум сапра̄нит тамле са̄кконыл ты па̄влыт ос ӯсыт хот-щур-тумтавēсыт – Радужный ӯс, Октябрьский районт Приобье, Талинка, Унъюган, Сергино, Сургутский районт Высокий Мыс, Тундрино, Ханты-Мансийский районт Ягуръях па̄выл. Тув мус ань ёмас лё̄ӈхыт ва̄рим о̄лэ̄гыт, ма̄хум та̄лэ-тувēт тыгле-тувле яласаӈкве вēрмēгыт. 

		Ты урыл Дума кӯщай Борис Хохряков тох ла̄выс: «Са̄ртын ты па̄влытын ос ӯсн тэ̄нут туп туи я̄ хосыт ос тэ̄лы лё̄ӈх ва̄рнэ порат тотуӈкве ро̄выс. Ань тув ёмас лё̄ӈхыт ва̄рвēсыт. Таима̄гыс ма̄н та̄наныл ты списокыл хот-щуртумтасанӯв». 

		Мо̄лал акв депутат нэ̄ Елена Дубенчук заявление хансыс ос по̄хын минас, тот рӯпитаӈкве ат паты. Тав пēнтсылэ ань ханты хум Александр Новьюхов паттувес, Александр Вячеславович эко-номический политика ос ма̄-вит ӯргалан комитетн хасвес, ты коныпал тав соссаӈ ма̄хум Ассамблеят нилыт депутатыг паты. 

		Сапра̄ни оигпам юи-па̄лт дума кӯщай хум Борис Хохряков ос тав ва̄ӈын хо̄тпанэ ля̄ххал хаснэ ма̄хмытын титыглавēсыт. О̄влэ̄т тав журналистытын та урыл титыглавес, хумус ань та̄н ущ ёхтум йильпи ма̄хманыл ёт рӯпитэ̄гыт. «Са̄выӈпа̄лэ ты э̄лы-пал рӯпитам ма̄хум хультсыт ос са̄внув ма̄ньлат хо̄тпат ма̄н пал-тув ёхтысыт. Тыщир рӯпитаӈкве сака ёмас, ма̄н акван-нё̄тхатым, акван-потыртахтым мирув ма̄-гыс са̄в рӯпата ва̄рēв. То̄ва порат халувт воритотэ̄в, воращлэ̄в ос тох э̄рнэ номтын ёхтавēв».

		Александр Сальников, Дума кӯщай ва̄ӈын хум, мовала̄лым ла̄выс: «Ма̄ньлат ма̄хум ёт рӯпитаӈкве, ва̄им, ёмас. Ос ань ма̄н ётув тит нэ̄г туп рӯпитэ̄г, мо̄лты созывыт хо̄т нэ̄ рӯпитасыт. Нэ̄ хо̄тпат та̄н, ва̄им, вēщкатыг рӯпитэ̄гыт, та̄н ётаныл кӯстыр-нув рӯпитаӈкве».  

		Юи-о̄вылт Борис Сергеевич ля̄ххал тотнэ ма̄хум пуссын Йильпи та̄л ёхтын кастыл яныт-ласанэ. Пуста̄гыл о̄лнэ ла̄тыӈ ла̄выс. 

		 

 
