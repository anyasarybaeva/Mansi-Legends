
Свердловский область Тавда ӯст Лесной ос деревообрабатывающий промышленность музейт са̄в ёмас, ка̄ркам хо̄тпат рӯпитэ̄гыт. Ам та колн щалтсасум, та̄н ётаныл потрамасум, тэ̄ланыл урыл пӯмщалахтасум. Музеяныл о̄вылтыт мо̄лты та̄л хансыгласум, ань ос кит нэ̄г ва̄рнэ рӯпататэ̄н урыл ловиньтэ̄н.
Ам нё̄тнэ 
ӯст о̄лэ̄гум
Мӯй мирн пēс пормасыт суссылтан ос та̄н уранылт потыртан тэ̄ла палт Галина Юрьевна Еремеева тав пуӈктоты. Нэ̄ рӯпататэ о̄вылтыт тох ла̄выс:
— Музейт ма̄н са̄всыр суссылтапыт щё̄пита̄лэ̄в, мӯй хо̄тпатын пēс пормасыт такталэ̄в, пēс йис олупса урыл потыртэ̄в. Ӯсув яныг, янге-ма̄не ма̄н палтув акваг ёхталэ̄гыт, матыр китыглэ̄гыт, суссылтапыл ва̄риянӯв. Школатыт музеит о̄лэ̄гыт кос, ос та̄н пуссын ма̄нь колнакн тӯлымат. Ӯсув янытыл туп ма̄н музеюв яныг, ма̄н колувт са̄в пормас акван-атым о̄лы. Пēс йис порат ты ма̄т ма̄ньщи ма̄хум о̄лсыт, та̄н ма̄гсыланыл я̄нас колнак щё̄питасӯв, о̄ньщум пормасаныл суссылтыянӯв.
Тыт ма̄хум мощ ё̄мыгтэ̄гыт, матыр китапа̄лэ̄гыт те, ма̄н ювле потыртэ̄в, тыи-таи хӯлтэ̄в. Ма̄н музеюв хурип кол Герасимовка па̄вылт ӯнлы. Тав мирн о̄с сака пӯмщалаве, мӯй ма̄хум тув хоса ма̄ныл ялантэ̄гыт.
Галина Юрьевна музейт китхуйплов та̄л рӯпиты. О̄йкатэ̄нтыл а̄гипыг янмалтэ̄г. Тав ла̄ви, ты ма̄т самын патыс, яныгмас, ща̄нь-а̄щаге тав ляпатэ̄т о̄лэ̄г, воссыг маныр э̄ри. Тавда ӯсэ сака э̄руптытэ, ӯлылытэ, ла̄ви, тав сака нё̄тнэ ма̄т ӯнлы, ӯсхулыянэ сыстамыт, туи порат тот ё̄мыгтаӈкве сака ёмас.
Пēс пормасаны̄н 
хот ул па̄хвтэ̄н
Ирина Юрьевна Туляева пēс пормасыт акван-атнэ тэ̄ла тармыл пуӈктоты, рущ щирыл ла̄ваве — главный хранитель музейных фондов. Музейт рӯпитанэ̄тэ атхуйплов та̄лыг ты ēмтыс. Нэ̄ тох потыртас:
— Ты музейт 14 со̄тыра арыгтем пормас акван-атым о̄лы — маснут, а̄ны-са̄н, сыре-сыр алыщлапыт, хурит, э̄рнэ нэ̄пакыт, та маныр. Музеюв сака мат пēс а̄ти, 1975 та̄л па̄сныл рӯпиты. Ӯсув о̄с ма̄нь — 80 та̄лэ то̄влыс. Ӯст о̄лнэ мир музей ма̄гыс са̄в ёмас тэ̄ла ва̄рсыт, пēс йис пормасыт, хурит ос э̄рнэ нэ̄пакыт тотсыт. Ань тыхо̄тал мус ювыт, пēс матыр хо̄нтэ̄гыт, тыг ха̄йттыяныл, олн ат во̄вēгыт, нас то̄рум ма̄гыс мыганыл, мӯйлуптыяныл.
Ам хунь тыт рӯпитаӈкве о̄вылтахтасум, матыр-а̄ти акваг пӯмщалаӈкве патсум — ты ма̄т ма̄хум хунь о̄лмыгтасыт, хоты мирыт тыт о̄лсыт, ам ляпа ма̄хманум хоты рӯтныл о̄лсыт, хоты ма̄ныл тыг ва̄нтлысыт. Рӯпитаӈкве а̄нумн татем пӯмыщ патыс, хащтāл нэ̄пакыт ловиньтаӈкве патсум.
Ам ань акв тэ̄ла ма̄гыс сымум ща̄рги, хосат пēс йис сунтукум порс со̄сантан ма̄н тотыслум. То̄нт ам ма̄ньлат о̄лсум, номсысум, юн торас ва̄ри. Иӈ ёмас то̄тап о̄лыс, ань тыг тотнувлум. Я̄тил ма̄хумаквет, юн матыр пēс пормас о̄ньщегы̄н те, хот ул па̄хвтэ̄н, музейн тотэ̄н. Тот та̄н са̄в та̄л о̄ньщуӈкве патавет, мӯй хо̄тпатын тах пӯмщалавет, ханищтавет.
Галина Юрьевна ос Ирина Юрьевна сака ёмас, э̄рнэ тэ̄ла ва̄рēг. Пēс порат та ма̄т о̄лум ма̄ньщи ма̄хманув о̄вылтыт сака сымыӈыщ потыртасы̄г, та̄наныл янытлыянэ̄н. Ты сымыӈ нэ̄квēг колта̄гланэ̄н ёт пус ка̄т, пус ла̄гыл вос о̄лэ̄г, вос щунēг.
