
Ма̄ньщи газетав ловиньтан ма̄хманув ма̄навн пищма ке кēтэ̄гыт, ма̄н хот-ща̄гтэ̄в. Мощ мо̄лалнув Саранпа̄вылныл тамле ля̄ххал ёхтыс, таве Валентина Хозумова (такви о̄парищ наме Пузина) хансыстэ. Тав акв ма̄ньщи нэ̄ о̄вылтыт потыртас, тэ̄нки халэ̄нт пēрнаӈ ща̄ниг хольт, рӯтыг ос руманэ̄г о̄лэ̄г.
Валентина Романовна хансыс: «Ма̄ньполь э̄т­пос ва̄т нупыл о̄выл хо̄­талэ̄т Наталья Павловна Кустышева (Кугина) намхо̄талэ о̄лыс, тав 60 та̄лэ то̄влыс. Ма̄н таве янытлылӯв, пуста̄гыл ос щуниӈыг са̄в та̄л вос о̄лы, нэ̄мат лю̄ль ул вос ва̄щин­ты, таве акваг э̄руптылӯв. 
Наталья 1963 та̄лт Кульпаст самын патыс. Оматэ Анастасия Дмитри­евна Хозумова Хо̄с­лох­ныл о̄лыс, тав 1926 та̄лт самын патыс. А̄тятэ Павел Васильевич Кугин 1930 та̄лт Мēсыг па̄вылт самын патыс. Тэ̄н ат пыг ос акв а̄ги янмалтасы̄г. 
Та̄н щēмьяӈ та̄гыл о̄влэ̄т Кульпаст о̄лсыт, нэ̄г-хумыг са̄лы ӯрнэ ма̄т рӯпитасы̄г, ня̄врамыт школат ханищтахтасыт ос интернатт о̄лсыт. Тувыл тот колхоз лап-пантвес ос са̄лыӈ ма̄хум «Саран­пауль­ский сов­хозн» рӯпи­таӈкве кēт­вēсыт. Кугиныт Саран­па̄вылт о̄лнэ колыл май­­вēсыт ос 1965 та̄лт тув та ва̄нт­лысыт. 
Наталья а̄гитэ̄н ла̄выс, омаге-атяге пенсиян патмēн мус акваг са̄лыӈ­колт яласасы̄г. Тувыл ху­мус а̄тятэ̄н оматэ нэ̄г ха̄й­таластэ, тох потырта̄лыс: «А̄тям Мēсыг па̄вылт о̄лыс, та̄н са̄лы о̄щсыт. Ма̄нь­лат порат хӯнтам­лас, Хо̄слох па̄вылт а̄гит о̄лэ̄гыт. То̄нт тав пēс ма̄х­манув щирыл тувыл а̄ги ха̄й­талаӈкве тахмаяс. Тув минас, акв а̄ги са̄лыӈ су­нэ̄н ӯнттыгпастэ ос молях тувыл та минасы̄г. 
Лё̄ӈхēт пыг ювле а̄ӈк­вата̄лы, сар нэ̄мхотьютн юил ат ня̄влавēг. Тувыл са̄лыянэ ёл-поӣлттасанэ, а̄ги вильте ка̄салаӈкве номсыс. А̄ги то̄ре хот-виӈкв ат ка̄сащас, тох та юв тотыстэ. Юн рӯтанэ та̄ра-паттысыт, тав Наста наме, омаге-а̄тяге ат а̄ги ос кит пыг о̄ньщēг. 
Омагум-а̄тягум ща̄гт тотым са̄в та̄л аквъёт о̄лсы̄г. Тэ̄натэ̄н ам акваг ёмас номтыл ка̄стыягум. То̄ванакт а̄тям омам ну­пыл кантмаяве ос ощхуль ма̄гыс ла̄выглас: «Ва̄с­лум ке, то̄нт суныл кональ та вущкасанувлум».
Наталья Саранпа̄вылт нёлолов класс а̄стламе юи-па̄лт юрта̄гиянэ ёт Иваново ӯсн минас. Тот сэ̄тапныл то̄р ва̄рнэ нэ̄г ханищтахтас. Та ӯст Григорий ёт хо̄нтхатас ос пыг лусытан ма̄ныл а̄стуме юи-па̄лт Наталья такви о̄лнэ ма̄тэ̄н Украинан тотыстэ. Тот пӯри ва̄рсы̄г, 1987 та̄лт Александр пыгēн самын патыс. Пыге та̄лэ то̄влыс ос та̄н Саран­па̄вылн о̄луӈкве минасыт.  1989 та̄лт Елена а̄гитэ̄н самын патыс. 
Ня̄врамаге «Са̄лыкве» нампа садик ялантасы̄г, Наталья совхозт маснут ю̄нтнэ цехт рӯпитас. Нэ̄к­вет са̄всыр ла̄гыл мас­нутыт ю̄нтсыт, совныл матыр-а̄ти ва̄рсыт. 1994 та̄лт ня̄врам о̄щнэ щирыл ӯщлахтуӈкве кēтвес, ос та̄н щēмьяӈ та̄гыл о̄йкатэ о̄лнэ ма̄н минасыт. Наста тот самын патыс. 
А̄гитэ̄н яныгманэ̄тэ порат тот о̄йкатэ̄нтыл хал­малтахтуӈкве патсы̄г, Наталья ня̄враманэ ёт ювле Саранпа̄вылн ва̄нт­лыс. Воссыг нэ̄мхотталь ат ялсыт.  
2000 та̄лт Наталья Павловна ЖКХ ма̄н рӯ­питаӈкве патхатас, тав ань тыг мус складыт пуӈктотнэ нэ̄г ос диспет­черыг рӯпиты. Ань аквъёт рӯпи­тан ма̄хманэ̄н э̄руп­таве, ла̄вēгыт, тав сака ёмас сымыӈ э̄лумхо̄лас.
2004 та̄лт тав хум ва̄­рыс, о̄йкатэ Аркадий Кус­тышев на̄й харыгтан колт рӯпиты. Нэ̄г-хумыг кит­накпа кол ӯнттысы̄г, яныг тэ̄пкан ос теплица ва̄рсы̄г. Наталья са̄в хорамыӈ лӯптат янмалты ос тэ̄лы кастыл са̄всыр тэ̄нутыт ва̄ри. Тав ва̄рнэ тэ̄нутыӈ па̄нканэ сака атыӈыт, ма̄хум акваг титыглахтэ̄­гыт, хумус ва̄риянэ. 
Тэ̄н ня̄врамыт янмал­тасанэ̄н, та̄н школа а̄ст­ласыт ос э̄лаль ханищ­тахтасыт. Ань Александр пыге Саранпа̄вылт пожар­никыг рупиты, кит а̄гияге Тюмень ӯсн о̄лмыгтасы̄г, тот рӯпитэ̄г. Пус ка̄т, пус ла̄гыл, То̄румн, На̄й-О̄тыранылн пуссын вос ӯргалавет. 
Валентина Хозумова кēтум потыр ма̄ньщи ла̄тӈыл Тамара МЕРОВА хансыстэ
