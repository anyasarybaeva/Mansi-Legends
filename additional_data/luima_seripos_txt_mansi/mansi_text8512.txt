
Кит хумыг о̄лсы̄г, акв хум нэ̄ о̄ньщас, мо̄т хум нэ̄ та̄л. Во̄рн пил ва̄туӈ­кве минасыт. 
Хо̄тал ла̄щалакв ӯн­туӈкв патыс, та̄н ювле минмыгтасыт. Ё̄мсыт, ё̄мсыт, сунсэ̄гыт, посым па̄йтахты. Ла̄гланыл щар щама пōльвēсыт. Кол пōхан ёхтысыт, Пилсам э̄ква ла̄ви: 
– Щалтэ̄н, щалтэ̄н, манрыг лю̄лиина. 
Юв щалтсыт, Пилсам э̄ква лэ̄ӈын пӯт па̄йты. Пӯтэ ты а̄стыс, ла̄ви: 
– Исмит тэ̄ӈкве ӯнтэ̄н.
Акв хум ла̄ви: 
– Хумус ма̄н тэ̄ӈкве патэ̄в, наӈ акв пуӈкв па̄йтэ̄гын, ма̄н ат тōв­лавēв.
– Ӯнтэ̄н, пуссын тōв­лавēв.
Хумыг ӯнтсы̄г, Пилсам э̄ква лэ̄ӈын исмит хӯ­нуӈкв патыс, та хӯны, та хӯны, хумииг ӯнлэ̄г, сунсэ̄г. 
Тэ̄сыт, юв щё̄питах­туӈкве патсыт. Акв хум Пилсам э̄ква щēпна пувтмастэ, юв минасыт. Ёхтысыт, Пилсам э̄ква урыл щар хот-ёрувластэ, та повара̄лы, та повара̄лы. Я-а, номылматастэ: «Ам май, Пилсам э̄ква ёт-вуйлыслум, э̄рыӈ ояс». 
Ка̄тэ щēпена пувтмыстэ кос, Пилсам э̄ква а̄тим, акв вит хультыс. Пилсам э̄ква мо̄йтэ тащир та холас.
Наталья Тасманова 
