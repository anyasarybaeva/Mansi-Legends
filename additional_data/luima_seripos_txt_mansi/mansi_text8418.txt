
Вероника Осипова ёт мēн Санкт-Петербург ӯст лӯпта э̄тпост хо̄нтхатыглāлсумēн, вāйхатаӈкве патсумēн, потыртасмēн. То̄нт тот «Лӯимā нэ̄т форум» рӯпататэ вāрвес. Мāньщи хурип нэ̄ кāсалым, щāгтым таве титыгласлум, тав хотьют ос хотыл о̄лы. Вероника Сахалин мāныл о̄лы, тав мире уильтаг лāваве. Ты мāхум сāвитаныл туп атса̄ттем хо̄тпа.
Лӯпта э̄тпос 5-7 хо̄та­лытт Таврический яныг посыӈ колт уильта нэ̄ по̄слум хурит суссылтан выставка о̄лыс. Хо̄тпат хурит по̄слыяныл, хоть­ют хо­рамыӈ о̄льпы­тыл, хотьют хаснэйӣвытл. Вероника «тушь» лāвнэ утыл хӯл совыт тармыл по̄слы. 
Ты урыл нэ̄ лāвыс:
– Уильта мāхум пēс йис тāгыл хӯл совытыл сāвсыр пормасыт вāрсыт, ю̄нтсыт, мāщтырласыт. Мāн о̄лнэ Сахалин мāвт щāрыщ нупыл сāв мāнь ос яныгнув я̄т овтэ̄гыт. 
Щāрщит ос я̄т сāв хӯл о̄лы: навага, сыг, голец, кунджи ос горбуша. Ты хӯл совытыл мāхум пор­масыт ты вāрсыт. Кāсыӈ хӯл сове сāвсыр, то̄ват сэ̄мыл­харпаг сусха­тэ̄гыт, то̄ват щар я̄ӈкыг о̄лэ̄гыт, то̄ва хӯл совытыт аквтоп тӯлыт по̄слым о̄лэ̄гыт. 
Совыт нупыл сунсым, аквтоп тāн тāнти хӯлтэ̄гыт, маныр ос хомус по̄с­луӈ­кве. То̄ва порат пāвлыӈ хо̄тпанум по̄слыянум, мā-вит по̄слэ̄гум, сāвсыр ӯйхулыт, ӯйрищит тэ̄лэ̄гыт. 
– Вероника, ос по̄слын мāгыс хӯл сов э̄рнэ щирыл щё̄питаӈкве э̄ри?
– Остыгыл. Хунь о̄выл щёс ты вāрмалин вуй­хат­сум, ёмащакв сов сыс­там­таӈкве ат тэ̄лыс, ётыл ущ амти э̄рнэ щирыл, хомус āнумн э̄ри, сов щё̄питаӈкве патыслум. Солвалыӈ щāрщит пувим хӯл са̄манэ сака молях нильхатэ̄гын, ос хунь хӯл я̄н щалты, са̄манэ та̄кыг патэ̄гыт, хосанув нилюӈ­кве э̄ри.
Ань хӯл тэ̄ӈкве те тах­маēгум, тэ̄нут урыл ат ном­сэ̄гум, са̄ртын мāщ­ты­рыг хӯл нилēгум, сове пусыг вос о̄лыс. Нилилум, сыстамтылум, «Фейри» ёт по̄лям витыт хот-посы­лум, тувыл ущ то̄слылум. 
То̄ванакт хӯл сов хо̄тал сыс витт о̄ньщиянум, ос ат те а̄лымēгум, хот-по̄льтылум. Сов то̄снэ̄тэ юи-пāлт щар ка̄миньтаг ēмтнэ мус ёмащакв тынт­лылум. Тувыл по̄слуӈкве та о̄вылтахтэ̄гум. 
Мāнь тāгыл ам акваг по̄слысум. Ишколат ха­нищ­тахта­мумт Некра­совка пāвылт интернатт о̄лсум, ха­нищ­тан нэ̄в сака ёма­щакв по̄слыс, тав нупылэ сунсым о̄с тох патсум.
– Наӈ мāнь ю̄нтпыл ос перал по̄с­лэ̄­гын, манса̄­вит хōтал тамле хурит по̄слын мāгыс э̄ри?
– Мāнь хурит нила хо̄тал по̄слыянум, акв яныг утум тай хо̄т э̄тпос по̄с­лыслум. Хурит сака ёмащакв ёвтавет, вāруӈ­кве ат а̄лымēгум. 
Вероника Осипова рӯпатанэ сака нё̄тнэ̄г тэ̄лэ̄гыт, тāн мā янытыл сāвсыр музеит о̄лэ̄гыт. 2019 тāлт выставкатэ штаб-квартира ООН лāвнэ мāт Нью-Йоркыт о̄лыс, тувыл Женеват о̄лыс. 
Ты по̄слым хурит сунсыг­лым, уильта мир о̄лупса мāхум тāра-пат­тэ̄гыт, манхурип пēс йис порал хультум мо̄й­тыт-э̄ргыт ты мир о̄нь­щас. Санкт-Петербургыт суссылтап «Пēс йис пот­рыт по̄слэ̄гум» тох на­маим о̄лыс.
Светлана ДИНИСЛАМОВА
