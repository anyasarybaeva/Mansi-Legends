
Ма̄ньщи нэ̄г-хумыг Леонид Нестерович Кимлобозов ос э̄кватэ Елизавета Семёновна Ягрим  па̄вылт о̄лэ̄г. Тэ̄н ётэ̄н туи порат «Линда» нампа на̄иӈха̄пыт хо̄нтыгпахтыгла̄лсум, потрамасум. 
Леонид Нестерович 1956 та̄лт Сортыӈъя па̄­вылт самын патыс, яныг­мас. 1972 та̄лт тот 8 класс а̄стлас. Хум о̄лупсатэ о̄вылтыт мощ потыртас.
– Омам колта̄гыл ма̄х­манэ Кульпасныл ал­гальнув о̄лсыт, са̄лыт о̄щ­сыт. А̄тям Сӯма па̄вылт самын патыс, колта̄гыл ма̄хманэ ётылнув Куги па̄вылт о̄лсыт, хӯл алыщ­лаӈкве Пēткас па̄выл нупыл ялантасыт. Та̄н са̄­лыт о̄щсыт.
Омагум-а̄тягум Куль­паст акван-хо̄нтхата­сы̄г, ётылнуве Сортыӈъя па̄вылн ва̄нтлысы̄г, хо̄т ня̄врам янмалтасы̄г. Щар яныг каӈкум Калистрат 1945 та̄лт самын патыс. Хо̄тхуйплов та̄лэ то̄влуме порат рак а̄гмыл ēмтыс, Ханты-Мансийск ӯсн тотвес. Пусмалтаӈкве тох иӈ ат вēрмувес, а̄тимыг ēмтыс, тот та ёл-щё̄питавес. Ам тӯп номилум, Калистрат ягпыгум ма̄гыс па̄влувн товлыӈха̄п исыг­лас, я̄н исыс, каӈкум та тотвес.

Ма̄нь порат ам моль­щаӈыл ос ва̄ил яныгмасум. То̄нт ма̄н, ня̄врамыт, пуссын ма̄нти маснутыл о̄лсӯв, ха̄йтыгтасӯв. Пальтув ос рущ патинка хунь о̄лыс. Са̄лыл яласасӯв. 
Омагум-а̄тягум акваг Сортыӈъя па̄вылт о̄лсы̄г. Омам 1976 та̄лт, а̄тям 1988 та̄лт хотталь щалт­сы̄г. Ам ань амттем хультсум. Са̄в ма̄т рӯпитасум – па̄вылт дизелистыг о̄л­сум, школа-интернатт, лесоучастокт сварщикыг ос трактористыг рӯпита­сум. Ягримт о̄лнэмēн ки­тыт та̄лыг ты ēмты. Мēнти па̄влумēнт, Сортыӈъят, атхунь о̄лнувамēн, ос тот ла̄пка манос пӯльница а̄тим, тох о̄луӈкве та̄р­витыӈ. Ягримт тай мар­щум, хо̄тал палыт нас та ӯнлантымēн. Ань па̄влу­мēн ялымēн, китах са̄т тот о̄лымēн.   
Елизавета Семёновна 1954 та̄лт Алы Няхлаӈ па̄вылт самын патыс. Кит яга̄ги о̄ньщи, Таня ос Маша. 
– Омав ма̄ньщи нэ̄ Ольга Ивановна Вынгилева о̄лыс, а̄тяв ос ханты хум Семён Фёдорович Ку­тыпатов. О̄выл классытт ам Кимкъясӯйт ханищ­тах­тасум. То̄нт рущ ла̄тыӈ ат ва̄сум, Няхлаӈ па̄выл мир пуссын туп ма̄ньщи ла̄тӈыл потыртасӯв. Яныг­нув классытт Кульпасн тотвēсум, школа тот а̄ст­ласум. 1972 та̄лт омав а̄ти­мыг ēмтыс, тувыл ам ныюм палт Сортыӈъя па̄­вылн минасум. 1989 та̄лт тот хум ва̄рсум, ни­ла ня̄в­рам янмалтасмēн. Анас­тасия а̄гимēн колта̄глэ ёт Тюменьт о̄лы. Ольга, Ан­на ос Василий Ханты-Мансийск ӯсн о̄лмыгтасыт.

Ня̄врамыт ханищтам хум
Кульпас ос Восыӈтӯр па̄влыг школат ня̄врамыт ханищтым Пётр Парамонович Кимлобозов рӯпитас. Ты Леонид Нестерович тав акитэ, а̄тятэ ягпыг. Хōрыӈ­па̄­вылт Па̄лати увщитэ̄н о̄лыс.
Пётр Парамонович 1929 та̄лт Сӯма па̄вылт самын патыс. Хо̄нтлын нак порат Кульпас рыбоучасткат рӯпитас. 1945-1950 та̄лытт Ханты-Мансийск ӯс пе­дучилищат ханищтахтас, о̄выл классыт ханищтан учителиг рӯпитас. Тувыл э̄лаль 1956-1961 та̄лытт Свердловский государственный педагогический институтт география учителиг ханищтахтас. «Отлич­ник народного образования» намыл майвес.
Елизавета Семёновна ос Леонид Нестерович сымыӈ хо̄тпаг, тэ̄натэ̄н ма̄н са̄в ёмас ла̄тыӈ ла̄вēв. Ты я̄тил ма̄ньщи нэ̄г-хумыг пус ка̄т, пус ла̄гыл вос о̄лэ̄г, На̄й-О̄тыранэ̄н вос ӯргалавег!
Светлана РОМБАНДЕЕВА
