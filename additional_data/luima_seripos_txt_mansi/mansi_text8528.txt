
Таквсы порат ма̄нь ня̄врамыт ёт рӯпитан хо̄тпат янытлан ялпыӈ хо̄тал о̄лыглы, та хо̄тал «День воспитателя и всех дошкольных работников» ла̄ваве. Ты хо̄тал Россия янытыл 2016 та̄лт янытлаӈкве патвес, ты урыл ханищтап ос наука Министерстват нэ̄пак хасвес. Ань йист ка̄сыӈ ма̄нь ня̄врам садик-колн тотыглаве, тув ялантым янмалтаве, ханищтаве. 
Ма̄н акв ма̄ньщи нэ̄ урыл хансэ̄в, тав ма̄нь ня̄врамыт ёт рӯпитан нэ̄г ханищтахтас ос тувыл та̄н ётаныл рӯпиты. Анна Ивановна Еловикова, такви а̄ги о̄парищ наме Хозумова, Саранпа̄вылт самын патыс. Омаге-а̄тяге са̄лыӈ хо̄тпаг о̄лсы̄г, тэ̄н ня̄враманэ̄н ёт нё̄рт яласым рӯпитасы̄г. Анна щар ма̄нь ня̄врамыг, пити паттаг о̄лы, о̄лупсатэ урыл нэ̄ тох потыртас:
– Ам щар ма̄ниг о̄лэ̄гум, ам нумпалум хӯрум увщи ос хӯрум каӈк самын патсыт. Хунь ам онтолов э̄тпосум о̄лыс, то̄нт омав а̄тимыг ēмтыс, ма̄н яныг увщиювн Маринавн ян­малтавесӯв. Āтяв нё̄рт са̄лыт ёт яласым пенсиян патнэ мус рӯпитас. Ам школа Саранпа̄вылт а̄ст­ласум ос э̄лаль Ханты-Мансийск ӯсн колледжит ма̄нь ня̄врамыт ёт рӯпи­тан нэ̄г ханищтахтуӈкве минасум. 
– Колледж а̄стламын юи-па̄лт рӯпитаӈкве патсын?
– Ам ос э̄лаль Нижне­вартовск ӯс универси­тетт ка̄тыл хурит по̄слын хо̄т­паг ханищтахтуӈкве пат­сум. Тот тит та̄л ха­нищтах­тасум ос э̄лаль юил ялан­тым а̄стласлум. Юн амти па̄влумт садикт ня̄вра­мыт ёт рӯпитаӈкве патсум, ос та̄л сыс акв­щёс, титщёс Нижне­вар­товскын ялан­тым ханищ­тах­тасум. 
– Саранпа̄вылт тох э̄лаль ма̄нь ня̄врамыт колт та рӯпитэ̄гын?
– Āти, ам 2007 та̄лт Искусство школан рӯпи­таӈкве во̄ввēсум, тыт па̄влувт музы­кальный школат по̄слын отделе­ние о̄лы, тыт ам ня̄вра­мыт по̄слуӈкве, сакныл хорамыт хартуӈ­кве, ю̄нс­хатуӈкве ханищ­тыя­нум, ма̄ньщи хорамыт вос ва̄ганыл, ма̄ньщи о̄лупса урыл та̄нанылн потыр­тэ̄гум. 
– Анна Ивановна, наӈ палтын манса̄вит ня̄врам ханищтахтуӈкве ёхталы?
– Пуссын аквъёт хусах­тем арыг ня̄врам ёхталы. Та̄н ма̄гсыланыл распи­сание ва̄рим о̄лы, нила группа щирыл ёхталэ̄гыт, тыт по̄слэ̄в, сакныл паль­сакыт, турло̄псыт, ма̄нь хорамыт хартэ̄в. Турло̄пс манос пальсак хоса ва̄­руӈкве э̄ри, таима̄гсыл то̄ва ня̄врамыт акван-нё̄тхатэ̄гыт, хотты ло̄мтыт я̄нас сагēгыт, тувыл ак­ван-о̄лтыяныл. Нуйныл ю̄нтуп тӯщтын утыт ю̄н­тэ̄в. Турло̄пс ос пальсак ма̄гсыл са̄всыр оспа сакыт ня̄врамыт та̄нти пēриē­гыт, манхурипаг сагуӈкве – та̄нти номсахтэ̄гыт, та̄нанылн ам нё̄тэ̄гум, хӯлтыглыянум. 
– Наӈти о̄с маныр ва̄руӈкве ка̄сащēгын? Ю̄нсхатэ̄гын?
– Ма̄н па̄влувт ма̄ньщи нэ̄т Евгения Вьюткина палт атхатыглэ̄гыт, аквъёт ю̄нсхатэ̄гыт. Совныл ю̄н­тнэ ва̄рмаль хот а̄ла ты ёрувлахтас, тот ма̄н са̄лы котыт, са̄лы вильтсовыт тынтлэ̄в, то̄ва нэ̄квет ту­чаӈ ю̄нтсыт, о̄влэ̄т ханса йинсыт, тувыл тучаӈ хан­сат акван-ю̄нтсаныл. Ам тай ю̄нтуп тӯщтын ут ва̄р­сум, совныл тэ̄лы мас­ну­тыӈ а̄кань ю̄нтсум, тур­ло̄пс хартсум, тучаӈ тай иӈ ат о̄ньщēгум. Мо̄лты туи «Ма̄нь Ӯсквет» са̄сныл со̄вт ос са̄н ю̄нтсум, ань ты со̄втумтыл во̄рн ялан­тэ̄гум, тавēтыл пил ва̄туӈ­кве татем кӯстыр ос ёмас о̄лнэ̄тэ. Ань ос ты туи Галина Кондина ма̄нав са̄сныл са̄всыр пормас ю̄нтуӈкве ханищтасанэ. Тыг Саранпа̄вылныл нэ̄т ёхталэ̄гыт, ма̄н ма̄нь а̄пат, со̄втыт ос са̄ныт ю̄нтсӯв, хумус са̄с пēрияӈкве, ман­хурип пормас тавēныл ю̄нтуӈкве ро̄ви, хумус са̄с хот-халюптаӈкве, сыстамтаӈкве – ма̄н пус­сын Галина Рудольфов­нан ханищтавесӯв, хӯл­тыглавесӯв. 
– Анна Ивановна, наӈти щēмьян урыл потыр­тэн, манса̄вит ня̄врам о̄ньщēгын?
– Ам тит а̄ги о̄ньщēгум, яныг а̄гим Юлям 22 та̄лэ, тав Тюмень ӯст психологыг ханищтахтас, тот рӯпитаӈкве хультыс, ма̄нь а̄гим Алёнам 11 та̄л, тав 6 классыт ханищ­тахты. Ка̄тыл матыр-а̄ти ва̄руӈкве сака таӈхи, пальсакыт, турло̄псыт сакныл харты, сэ̄тапыл саги, по̄слы. Ōйкам наме Владимир Борисович Белявский, ма̄н туи порат Я̄сунтын ёхталэ̄в, няслэ̄в, во̄рт пил ва̄тэ̄в, ла̄хс атэ̄в. Ма̄н во̄рн ялуӈкве сака ка̄сащēв. 
Ня̄врамыт ёт рӯпитан ма̄ньщи нэ̄ ялпыӈ хо̄та­лыл ма̄н сымыӈыщ яныт­лылӯв, тав сака э̄рнэ рӯ­пата ва̄ри, ня̄врам ма̄нь та̄гыл матыр ва̄руӈкве те ханищтаве, тав о̄лнэ̄т сыс ты рӯпата номылматытэ ос э̄лаль ва̄руӈкве паты. Пус ка̄т, пус ла̄гыл са̄в та̄л э̄лаль вос рӯпиты, са̄в ня̄врамыт ёмас тэ̄лан вос ха­нищтыянэ. 
Галина КОНДИНА
