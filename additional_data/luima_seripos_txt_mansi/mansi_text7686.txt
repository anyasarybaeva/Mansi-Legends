
Ам намум Максим Хатанзеев, Саранпа̄выл школат ханищтахтэ̄гум. Ам Лю̄лья па̄выл урыл потыр хансэ̄гум. 
Ты па̄выл Нё̄рыт ляпат ӯнлыс, Я̄сунт па̄вылныл Ма̄нья хосыт ловмантем вēрыста алгаль минуӈкв э̄ри. Тот Лю̄лья Ма̄ньян паты.
Лю̄лья – ты сака ма̄нь я̄, витэ щар сэ̄мыл, ща̄й хурипа. Ам ляпа рӯтанум, яныг о̄парищум тот о̄лыс.
Тав наме Иван Филип­пович Тихонов о̄лыс, па̄выл ма̄хмытн тав тох ла̄ввес – Ма̄нья Ванька. Ты омам тав о̄патэ. 
Пēс порат, яныг хо̄нт э̄лы-па̄лт, Нё̄р ляпат Ма̄нья па̄выл ӯнлыс, тот са̄в щēмьят о̄лсыт. Тувыл та па̄выл на̄йн ё̄свес, ма̄­хум Я̄сунтын, Сӯ­кыръян ос хоталь-а̄ти мо̄т па̄вылн ва̄нтлысыт. 
Яныг о̄пам Ма̄нья Ванька мощ ло̄ӈхальнув Лю̄лья ва̄тат о̄лмыгтас. Тот нила щēмья о̄лсыт. Я̄ тапал ва̄тат Катери-э̄ква сулколт о̄лыс. Алгальнув Торапи-о̄йка Аннэ э̄ква­тэ̄нтыл о̄лсыг. Колэ̄н яныг о̄лыс. Яныг о̄пам ос яныг щащēквам мощ ло̄ӈхальнув о̄лсыг, тэ̄н о̄с сулколт о̄лсы̄г. Тувыл ма̄нь пыгēн Микитан колыл ӯнттувесы̄г. Ма̄нья ва̄тат ос Хатане­выт о̄лсыт, Леля-Миска щēмьятэ. 
То̄нт та̄н ёмас ос юр­тыӈыщ о̄лсыт, хӯл алыщ­ласыт, во̄раясыт. Мощ ётылнув Леля-Миска ос ам яныг о̄пам колта̄г­лыл Я̄сунтын ва̄нт­ласы̄г.
Ань ам омагум-а̄тягум ёт тув то̄ванакт ялантэ̄в, пил тот ва̄тэ̄в, няслэ̄в. А̄тяв тот во̄раи. Омам потырта̄лы, тав ма̄ниг о̄лме порат та̄н туи порат Лю̄льят о̄лсыт, пум ва̄р­сыт. Тав тит йигрищаге ёт тот ёнгасым ха̄йтыгтас. Тэ̄лы ос та̄н Я̄сунтыт о̄лсыт.
Ам омам ты па̄влыг урыл акваг потырта̄лы, ам Лю̄лья ос Я̄сунт па̄в­лыг сака э̄руптыягум, ты ма̄к ма̄н па̄влагув. 
Максим Хатанзеев, Саранпа̄выл
