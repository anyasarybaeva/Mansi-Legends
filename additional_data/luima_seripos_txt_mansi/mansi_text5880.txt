
Хунь хотты ла̄тыӈ хотталь со̄ймын нупыл паты, мирн сака та̄рвитыӈла̄тӈаныл хо̄т-а̄ти сака ат суйты, ня̄враманыл акваг рущ ла̄тӈыл потыртэ̄гыт. То̄нт на̄ӈки, ла̄тыӈ ла̄щал-ла̄щал ёрувлаӈкв та патвес. Ты урыл ма̄ янытыл о̄лнэ учёныит ва̄ганыл, сосса мирыт палт ялантэ̄гыт, потраныл ёл-хансыяныл.
Ма̄н ма̄ньщи ла̄тӈув о̄с са̄в ма̄т ханищтаве, пӯм­щалаве. Ювле хультум та̄лт «Лӯима̄ сэ̄рипос» № 21 газетат ма̄н Дарья Жорник ос Василий Ха­ритонов о̄вылтыт хан­сыгласув. Тэ̄н учёный хо̄тпаг, Лӯсум ма̄ньщия­нув ла̄тыӈ ханищтэ̄г. А̄ги Москва ӯст языко­знание Институтт рӯ­питы, тыхал универси­тетт ханищ­тахты. Хум Великий Новгород ӯс­ныл о̄лы, тав о̄с ла̄тӈыт ханищ­тан тэ̄ла торыг рӯпиты. 
Тынакт тэ̄н Ха̄льӯс район Саранпа̄выл ну­пыл ялсыг, са̄лыл яла­сан касыл суссыг, ма̄ньщи мир ёт хо̄нт­хатыг­ласыг. Ювле мина­мēн сыс ма̄ньщи па̄в­лытн хо̄иг­ласыг, ма̄хум ёт потра­масыг. Ма̄ньщи ла̄тӈыл потрыт ёл-хас­сыг, ма̄хум кинан по̄с­лысанэ̄н. Ту­выл Ханты-Мансийск ӯсн хо̄игласыг, «Лӯима̄ сэ̄рипос» газетав ва̄рнэ колн щалтсасыг, потыр­тасыг, хумус яла­сасыг. Ань юв минэ̄г, ла̄вēг, хан­сум потрыт ёт рӯпи­таӈ­кве патэ̄г.
Василий туп та̄л-охса ла̄тӈув ханищтытэ, мощ хӯлы, потырты. Дарья ос сака ёмащакв потырты, сома ма̄ньщи э̄лумхо̄лас. А̄ги тох ла̄выс: 
– Ам Москва ӯст самын патсум, тот рӯпитэ̄гум, университетта хо̄тыт та̄л ханищтахтэ̄гум. Ам рущ а̄ги, щēмьям рущ, то̄ванув украинцыт о̄лэ̄­гыт. Москват языкозна­ния Инсти­тутт рӯпитэ̄­гум, ма̄н тот ла̄тӈыт ёт исследовательский рӯ­пата ва̄рēв. О̄выл та̄­лытт ам мордовский ос марийский ла̄тӈыг ёт рӯпитасум, ань ма̄ньщи ла̄тыӈ ханищтэ̄гум. Экс­пе­дициян ялуӈкв ма̄нь­щи ма̄н а̄нум ёмас, ном­сэ̄гум, ты сака э̄рнэ рӯ­пата. Сака ща̄гтэ̄гум, хунь ма̄ньщит ёт потыр­тэ̄­гум, ма̄ньщи ла̄тыӈ ма̄гыс матыр э̄рнэ тэ̄ла ва̄руӈкв вēрмēгум. О̄влэ̄т таи та̄ра-паттысум – Лӯсум ма̄нь­щит ос Сакв ма̄хум акв щирыл по­тыртэ̄гыт манос ла̄тӈа­ныл акван ат ёхтэ̄гыт, ма̄ньлат ма̄хманыл ща̄нь ла̄тӈыл аман потыртэ̄­гыт, «Лӯима̄ сэ̄рипос» газета ловиньтаӈкв вēр­мēгыт ман а̄ти. Ты тэ̄ла наука щирыл ва̄раве. 
Тувыл хунь та̄н хала­нылт э̄тпостем о̄лсум, ла̄тӈаныл хӯлуӈкве патыслум, о̄лупсаныл а̄нумн пӯмыщ патыс. Ма̄ньщи ма̄хум сымыӈ э̄лумхо̄ласаквет, та̄н ля­панылт о̄луӈкве сака ёмас. Тувыл э̄лаль ам о̄лупсаныл пӯмщалаӈ­кве патыслум, ла̄тӈаныл ущпылнэг ёмащакв ха­нищтаӈкве патыслум, а̄нум вос торгамтанува­ныл. Ващан сака нё̄тавем, аквъёт рӯпитанэмēн са̄т э̄тпосыг ты ēмтыс. Мēн Ушма па̄вылн ялсумēн, Ваща тот ма̄ньщи ла̄тыӈ ханищтаӈкв о̄вылтахтас.

Василий Харитонов ма̄ньщи хо̄тпатн Ващаг ла̄ввес, ань Дарьян акваг тох та ла̄ваве. Тав ну­плэ ос Таръя ла̄вēгыт. Учёный хум са̄в ла̄тӈыт ханищты, Россият о̄лнэ сосса мирытн нё̄ты, та̄н ётаныл сыре-сыр про­ектыт ва̄ри. Ты урыл тох потыртас: 
– Мēн ань ма̄ньщи мир ёт ва̄йхатымēн, о̄влэ̄т Лӯсум ма̄хум палт ялсумēн, тынакт ос Ха̄льӯс район Саран­па̄вылн ялапа̄л­сумēн. Ань са̄в номт о̄ньщимēн, ищхӣпыӈ ут хосыт я̄нас ло̄пс ва̄руӈкве таӈхимēн. Тув ка̄сыӈ хо̄тпа матыр-а̄ти кēтуӈкве вēрми – э̄ргыт, потрыт, кина охсат та маныр. Ань сунсэ̄н, ма̄ньлат пыг Женя Анямов ма̄ньщи ла̄тӈыл э̄ргыт э̄рги, э̄р­ганэ ищхӣпыӈ ут хосыт хӯнтлуӈкве ро̄ви. Ма̄к таи, ань ма̄ньщи мир ос ма̄ньлат а̄гит, пыгыт ма̄ньщи потрыт вос хӯнтлэ̄гыт, кинат та̄нти ма̄хманыл вос ка̄салыяныл. То̄нт та̄н ва̄ӈкв патэ̄гыт, ищхӣпыӈ ут хосыт мираныл ма̄гыс я̄нас ло̄пс о̄лы, ла̄тӈаныл тот суйты. 
Ань ма̄ньлат хо̄тпат ищхӣпыӈ утаныл акваг ёт о̄ньщияныл, матыр-а̄ти тот ловинь­тэ̄гыт. Ном­сымēн, хунь тамле ло̄пс о̄ньщуӈкве патэ̄гыт, та̄н тах ла̄тӈа­ныл ханищтаӈкв тахма­ияныл, пēс йис о̄лупса урыл пӯм­щалахтуӈкве патэ̄гыт. Саранпа̄выл ма̄хум тах сунсэ̄гыт, Кульпас ма̄х­маныл ма­ныр ва̄рēгыт, Кульпаст ос Саранпа̄выл мир урыл пӯмыщ ля̄ххал та̄ра-паттэ̄гыт.  
Таи ёмас, сосса ма̄хум мēн ётумēн сымыӈыщ потыртэ̄гыт, мēнамēн нё̄туӈкве ка̄сащēгыт. Саранпа̄вылн Государ­ственный Дума депутат Татьяна Гоголева ёт ялсумēн, тот сапра̄ни ва̄­рыгласув, акван-потыр­тахтасув, ань тыгыл э̄лаль пуссын аквъёт рӯпитэ̄в. 
 
