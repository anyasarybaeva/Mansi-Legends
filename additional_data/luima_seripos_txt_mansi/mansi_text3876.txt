
Ха̄льӯс район Хулюмсӯнт па̄вылт о̄лнэ а̄ги Юлия Боженко ты та̄л «Ма̄нь ӯсквет» китыт сменат ӯщлахтас ос мо̄т ня̄врамыт ёт Нё̄рн ялыс. Хоты нё̄ранув мус та̄н ялсыт ос хумус тот ӯщлахтасыт, та урыл Юлия ма̄ньщи газетан потыр хансыс.

	«О̄йттур э̄тпос 12 хо̄талныл 22 хо̄талэ мус «Ма̄нь ӯскве» нампа ӯщлахтын ма̄т китыт смена рӯпитас, рущ ла̄тӈыл «Горная смена» намаим о̄лыс. Ты та̄л Нё̄рн 22 э̄лумхо̄лас ялсыт, та̄н халанылт нилахуйплов ня̄врам. Ма̄н Иван Николаевич Вокуев ёт Манарага нампа нё̄р мус ялсӯв. Тув мус лё̄ӈх сака хоса ос та̄рвитыӈ о̄лыс. Мо̄лты та̄л ос та э̄лы-па̄л та̄лытт Нё̄рн ялантам ня̄врамыт ювле Саранпа̄выл мус я̄ хосыт ха̄пыл на̄тылтасыт. Ты та̄л ма̄н та нё̄р мус ос ювле ла̄тӈыл ё̄мсӯв.

	А̄лпыл 12 щислат ма̄н Саранпа̄вылт вездеходын та̄лттувесӯв ос Пирамида нампа нё̄р мус тотвесӯв. Кит хо̄тал Манарага мус ё̄мсӯв. Тув ё̄мимавт ма̄н во̄р са̄лыт ва̄санув. Ты э̄лы-па̄лт ам нэ̄мхуньт таса̄вит во̄р са̄лы ат ва̄щиньтасум, тыи ма̄гсыл а̄нумн сака пӯмащ о̄лыс. О̄йттур э̄тпос 14 хо̄талэ̄т Манараган ёхтысӯв. Ты нё̄р во̄ртолнут ка̄тэ хурипаг о̄лы. Тыи ма̄гсыл Манарага намыл пинвес. Тав похēт ке лю̄люӈкве ос хо̄тал нупыл сунсуӈкве, пупа̄щикев ка̄тэ ка̄салаӈкве ро̄ви. Та нё̄рт мо̄т турист-ма̄хум ёт хо̄нтхатыгласӯв. Та̄н ётаныл ва̄йхатасӯв, савалап ня̄врамыт Коми республиканыл тув ёхталасыт. Ты ня̄врамыт о̄с ты нё̄р сунсуӈкве тотыглавēсыт.

	16 щислат ма̄н Масленников нампа нё̄р мус ялсӯв. Но̄х-ё̄мимав, тӯйтыӈ ма̄ по̄хыт ма̄н о̄с во̄р са̄лыт ка̄саласанӯв. Насати, са̄лыт о̄с тот ха̄йтыгтэ̄гыт. Ма̄нав ка̄салыманыл, та̄н ат ро̄хтысыт, маткем та̄н нупыланыл ма̄н та суссӯв. 17 хо̄талэ̄т ма̄н Барсукова нампа нё̄р мус минмыгтасӯв. Но̄х ма̄н молях ёхтысӯв, ва̄гта̄л щар ат патсӯв. Тувыл ёлаль ва̄глуӈкве сака та̄рвитыӈ о̄лыс, тот сака ва̄гтал патсӯв. 18 хо̄талэ̄т хо̄тал палыт Парнук я̄ ва̄та хосыт ювле ёмсӯв. 19 хо̄талэ̄т ӣтипа̄лаг «Парнук» ӯщлахтын ма̄н ёхтысӯв. Мо̄т хо̄тал ма̄н ӯщлахтасӯв, ёнгысӯв ос пӯвлын колн ялсӯв. 21 щислат ювле минмыгтасӯв ос ӣтипа̄лаг Саранпа̄вылн та ёхтысӯв».

	 

Юлия Боженко 

кēтум потре 

ма̄ньщи ла̄тӈыл 

Людмила ТЕТКИНА хансыстэ
