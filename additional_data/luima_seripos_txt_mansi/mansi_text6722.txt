
Ягрим па̄вылт ма̄ньщи хум о̄лы, наме Виктор Константинович Костин. Тав Алыпа̄вылт (рущ щирыл Комудваны) самын патыс. Хум ла̄ви, 1985 та̄лт Ягримн о̄луӈкве минас.
Āтятэ Константин Ива­нович Костин ос оматэ Анна Ефимовна нёлолов ня̄врам янмалтасы̄г. Ты пыгēн а̄ти щар юи-о̄выл ня̄врамыг о̄лыс. Ань тав тактēт хультыс. Āтятэ хо̄нтлын ма̄н вуйлувес, тот война оигпан мус яла­сас. 
Ōвлэ̄т Ленинград ӯс вуян­тасыт, тувыл Польша нупыл минасыт, та ма̄ хот-вуян­тасаныл. Кенигс­берг кре­по­с­тит хо̄нтлыс ос Берлин мус яныгса̄т вēрыста хультсас, Одар я̄т тот та война по̄йтум урыл хӯлсаныл. Мēталянэ пыгēн ань пуссын ӯрга­лым о̄ньщавет. 
Констан­тин Иванович Костин тамле мēталит о̄ньщас – Орден Красной Звезды, За отвагу, За боевые заслуги, Отлич­ный пуле­метчик. Хум гвардии младший сержант, пуле­метный расчет команди­рыг о̄лыс. Нэ̄матарыл ат пилыс, фронто­вой раз­вед­чикыг фашистыт о̄лум ма̄н ялантас, тот о̄лнэ ва̄р­малит сытамыг сунсыг­лас ос такви командира­нэ̄н потыртас. Офицерыт таве «Пилта̄л ма̄ньщииг» ла̄всаныл.
Тав карсыг ат тēпыл о̄лыс ос ё̄р о̄ньщас
Хо̄нт о̄вылтахтам по­рат тав колхост предсе­да­телиг рӯпитас. Та порат Алыпа̄вылт Ленин нампа колхос о̄лыс, Ялпуст – Сталин нампа, Посалтыт па̄вылт – Фрунзе нампа колхос. Война юи-па̄лт хӯл алыщлас, во̄рт во̄р ӯйхул ка̄тын-патталас. Хӯл алыщлан ма̄хум пир­ка̄тат пиркатирыг о̄лыс. Тувыл Перегребный па̄­вылт связь ма̄т монтё­рыг рӯпитас.

Яныгмам ма̄тэ
Виктор Константинович ань ла̄ви, тав Алыпа̄вылт ма̄ такви нупылэ хансы­стэ, ань тот тав алыщлан ма̄тэ о̄лы. Тот воссыг нэ̄мхотьют та̄лэ-тувēт ат о̄лы, рӯтаныл ёт пēнтха­тым тув ёхталэ̄гыт, хотьют ӯщлахтын порат, хотьют отпускын ёхталэ̄гыт. Хум такви тув ва̄тихал яланты, матпалыт тот о̄лы. Тот о̄лнэ кол, пувлынкол, туи порат тэ̄нут ва̄рнэ па̄рт­кол ос мо̄т э̄рнэ а̄мпарыт рӯтанэ ёт ӯнттысыт. Пӯр­лахтын ма̄ныл тав ты уральтым о̄ньщитэ, ма̄х­манэ ханищтыянэ, сус­сылтыянэ, матыр э̄рнэ ва̄р­маль ва̄руӈкве вос ха̄сэ̄гыт. 
То̄ва порат матыр ӯйхул ёвтэ̄гыт, йирхатэ̄­гыт. Ягримныл тув яласан лё̄ӈхе сака хосаг о̄лы. Перегребный па̄выл мус атпан нупыл тит вēрыста,  тувыл о̄с аквты са̄вит вē­рыста тэ̄лы лё̄ӈх хосыт минуӈкве э̄ри. 
Ма̄ньщи хум ла̄ви, Ягрим па̄вылт щēмьятэ о̄лы, э̄кватэ Вера Алексеевна рущ нэ̄, тэ̄н э̄кватэ̄нтыл акв а̄ги Эльмира янмал­тасы̄г. Āгитэ̄н тит ня̄врам о̄ньщи, а̄гииг-пыгыг. Пыге нёлоловит классыт, а̄гитэ титыт та̄л ханищтахты.

Такви ханищтахтаме урыл
Виктор Перегребный па̄вылт нёлолов класс а̄ст­лас ос Ханты-Мансийск ӯсн минас, тот хӯрум та̄л охсатем речной учили­щат капитан старший по­мощ­никыг ханищтахтас. Ла̄ви, сака ёмщакв а̄стлас, пуссын нила ос ат оценка о̄ньщас. Тот ханищтах­туӈ­кве тавēн пӯмыщ о̄лыс, морской формал акваг ё̄мыгтасыт, армия хольт о̄щвēсыт. 
Та юи-па̄лт армиян вуйвес, Дальний Восток ма̄т Китайский граница мус 15 вēрыстат лусытан ма̄ныл о̄лыс, тит та̄л ос нила э̄тпос тот о̄щвес. Та порат Леонид Брежнев а̄тимыг ēмтыс, та̄н, юв атхатам пыгыт, о̄с мат­са̄­витын тот хультуп­тавēсыт, границав иӈ нила э̄тпос ӯргаласаныл. Ос рēтыӈ ю̄свой э̄тпост ущта юв ёхтыс.
Юн Перегребный ос Чемаши па̄влыгт рӯпата тинсыс, нэ̄мхо̄т ат виве, тав ка̄терыл яласан диплом о̄ньщас. Ягримн ёхтыс, та̄ра тот «Главсиб­трубопровод­строй» орга­низациян на̄иӈха̄пыл яла­саӈкве вуйвес, ла̄вē­гыт, ма̄ньщи кос, ос татем ёмас диплом-нэ̄пак та о̄щнэ̄тэ. 
Тав рӯпататэ сака ёмщакв ва̄рыстэ, катере нас вольгыс, акваг лов­тым, сыстамтым рӯпита­сыт. Ётыл та организация мо̄т щирыл намаявес – «Игрим­речтранс». Тав та э̄лы-па̄лт тувыл мо̄т рӯпатан минас, э̄кватэ а̄г­мыл хартуӈкве патыс, юн таве уральтым о̄луӈкве э̄рыс. 
Тох тав пенсиян патхатнэ мус иӈ лов та̄л ЖКХ колт кӯр па̄лтыглан ма̄т слесариг рӯпитас, хо̄т маныр саквалы – тав хот-щё̄питасанэ. 
Ягāгиянэ-ягпыганэ урыл хум тох ты потыртас.
– Ма̄н яныг увщиюв Нина 1946 та̄лт самын патыс, а̄тяв войнаныл юв ёхтуме юи-па̄лт. Та увщи­юв иӈ ма̄ниг о̄лме порат о̄выл ēмтыс, пум ва̄рнэ ма̄т на̄й но̄х-пēламлас, хасап тӣвырт тот та а̄ти­мыг ēмтыс. Тав ёлы-па̄лэ тит каӈкагув о̄с ма̄нь по­рат а̄тимыг ēмтсы̄г. Са̄н­тыр каӈкум 1948 та̄лт самын патыс, Владимир – 1952 та̄лт, Валерий – 1956 та̄лт, тувыл ам 1961 та̄лт, ос ам ёлы-пал а̄п­щим 1963 та̄лт самын патыс. Ань ам щēмья­вныл амт­тем хультсум.
Ам ма̄ньлат порат сака нёмса о̄лсум, хунь э̄квам о̄выл щёс ка̄саласлум, тав тамле нё̄тнэ выгыр а̄туп, вощрам сампа а̄ги, номса̄лэ̄гум: «Хумус ам тав ётэ потыртаӈкве о̄вылтахтэ̄гум?». Титах­тем та̄л тав ляпатэ̄т мин­лахтасум, тувыл ущта ак­ван-минуӈкве ка̄сащас. Хум мовиньтым потыртас, пуссын о̄щатахтыгласыт, хумус ам тамле нё̄тнэ нэ̄н ляпан вуйвēсум. 

Мāньщи лāтӈе урыл
Виктор Константино­вич ма̄ньщи ла̄тӈе ос омаге-а̄тяге урыл тох ла̄выс: «Ма̄н юн омагув-а̄тягув ос халувт туп ма̄ньщи ла̄тӈыл потыр­тасӯв. Ос хунь рущит ма̄н палтув ёхталасыт, то̄нт туп рущ ла̄тӈыл потыр­тасӯв, тох тай туп ма̄нти ла̄тӈувтыл. Тох тэ̄н ма̄навн акваг ла̄всасы̄г.
Армият хунь госпи­та­льн пинвēсум, татем ма̄ньщи ла̄тӈыл потыр­таӈ­кве таӈхēгум, нэ̄м­хотьют ёт, амтирот ё̄мыг­тым ма̄ньщи ла̄тӈыл та потыр­тэ̄гум, ма̄хум ам нупылум нас та сунсэ̄гыт, аман хумус ам потыртэ̄­гум. Аквтуп рущ кос, ос маныр ла̄тӈыл тав потырты».
Ам таве Ӯй йӣквнэ урыл о̄с титыгласлум, тав ла̄выс, юи-о̄выл щёс 1977 та̄лт Ӯй йӣкв ва̄стэ, то̄нт тавēн 15 та̄л о̄лыс, ёмщакв номитэ. Пуссын ма̄ньщи ма̄хум о̄лсыт, по̄х хо̄тпа щар а̄тим о̄лыс. Тӯлыг­ла­пыт тӯлыгласыт, таса̄вит ощхуль, мовиньт о̄лыс. Пуссын яныг ма̄хум ос ня̄врамыт ты кастыл щё̄­пи­тахтасыт, ощхуль ва̄р­сыт. 
Ты э̄лы-па̄лт тамле ма̄н ат ликмала̄лыс, тэ̄лы по­рат ва̄рыглаве, та̄н, ня̄вра­мыт, интернатт ха­нищ­тахтасыт. 
Омаге-а̄тяге ёт Ялпуст ос Алыпа̄вылт пӯрлахтын ма̄н акваг ялантасыт, та̄н ты ва̄рмаль ва̄ӈкве ха­нищтавēсыт, та̄нти о̄с вос ха̄ссыт. Тув щищкурек манос ма̄ньмис, па̄ля, нēвыр йирыг тӯщтуӈкве тотыгласыт. Тотнэ ӯй­хулыт пуссын хум ӯй­хулыт вос о̄лсыт. 
Ань такви яланты, рӯтанэ ёт тотыглы, хотты ӯйхул алыглэ̄гыт, пӯрлах­тэ̄гыт. Ты урыл по̄х хо̄тпа­тын ос рущитын мори ат потыртэ̄гыт. Яныг ял­пыӈ ма̄ хот ат оссув­лы­яныл, ӯргалым ос ураль­тым о̄ньщияныл, На̄й-Ōты­ра­ныл по̄йкщи­яныл.  
Галина КОНДИНА
Р. Бардина тēтум хурит
