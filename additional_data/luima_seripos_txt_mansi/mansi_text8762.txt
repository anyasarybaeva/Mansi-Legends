
Россияв янытыл нёлса̄т онтолов са̄всыр регионыт о̄лэ̄гыт, то̄ват акван-хасвēсыт, тох Югра ос Ямал Тюменский областин ловиньтахтэ̄г. Ты коныпал ЛНР ос ДНР ань о̄с Россия ма̄г хасвесы̄г. Ань Москва ӯсувт ВДНХ колт яныг суссылтап капай пӯсвес, тув ка̄сыӈ ма̄ныл пормасыт тотвēсыт ос тот суссылтавет. 
Тувыл ань ка̄сыӈ хо̄тал хотты регион та̄нти пӯмыщаныл суссылтэ̄гыт, мӯй ма̄хум тув во̄вēгыт, йӣквēгыт, э̄ргēгыт, мӯй хо̄тпат атыӈ тэ̄нутыл тыт­тыяныл. Ма̄н округув выставкатэ яныг таквс э̄тпос ва̄т нупыл хӯрмит хо̄талт рӯпататэ о̄выл­тастэ. 
Тув губернаторув Наталья Комарова, мир­кол кӯщаит, Āс-угорский театрыт рӯпитан ма̄хум, ханты ос ма̄ньщи хо̄тпат ялсыт. Та порат сосса мир пӯри суссылтавес. Ханты хум Виталий Русскин ос ма̄ньщи нэ̄ Татьяна Бахтиярова ак­ван-хасхатсы̄г ос пӯри ва̄р­сы̄г, ты пӯри спектак­лиг суссылтавес. 
Ва̄т са̄грапнал э̄тпос лов хо̄талт округув нам­хо̄талэ о̄лыс. То̄нт ма̄н ма̄вныл музеит рӯпитан хо̄тпат ос э̄ргын-йӣквнэ ма̄хум тув ялсыт. Ты «Югра-Классик» колт рӯпи­тан артистыт, «То̄рум Маа», «Геология, нефть ос газ» музейт рӯпитан ма̄хум та̄нти ва̄рнэ рӯпа­таныл суссылтасыт. Юрий Сорокин нё̄тнэ турсуил рущ э̄ргыт э̄ргыс. 
«То̄рум Маа» музейт рӯпитан хум Вячеслав Кондин ханты ос ма̄ньщи о̄лупса урыл потыртас, тав «Волшебный сунду­чок» нампа то̄тапсов о̄ньщи, тув ня̄врамыт ён­гы­нутыт пиныс, са̄всыр а̄канит, йӣво̄влыт, ква̄­лыг­супыт, ма̄ньхапыт, суныт. Ты ёнгынутыт урыл мирн потырты ос са̄всыр а̄мщит хань­щуӈкве ма̄хум во̄виянэ. Ты коныпал са̄с ёт тотыглас, са̄сныл ма̄нь ха̄псупыт ва̄рсыт. То̄р­ло̄м­тыл а̄канит пēрсыт, мӯй ма̄хум маттем та о̄ща­тах­тыгласыт, ла̄вēгыт, хантыт ос ма̄ньщит насати таса̄­вит пӯмыщ ёнгынут та о̄щнэ̄ныл. 
«Геология, нефть ос газ» нампа музейт рӯпитан нэ̄ Ольга Мысина ма̄-во̄ил нэ̄пак тармыл по̄слуӈкве ня̄врамыт во̄всанэ, тыил ма̄хум пӯмщаласанэ. Ос я̄ӈк супохса тармыл ты сэ̄мыл ма̄-во̄ил матыр хури по̄слуӈкве ро̄выс. 
Урай ӯсныл ялум нэ̄ Лариса Шестакова ма̄ньщи супыт хорамыл ю̄нтнэ урыл потыртас. Хуньт пēс йис порат тувле о̄лум ма̄ньщит насати тох супаныл ю̄нтманыл. То̄р тармыл осыӈ сэ̄тапыл хорамыт ю̄нтмыт. Тыи урыл ёхталам ма̄хумн о̄с сака пӯмыщ о̄лыс хӯнтлуӈкве.   
Тох та̄н хӯрум хо̄тал рӯпитасыт, а̄лпыл та̄гыл ос э̄типа̄лаг мус мир ак­ваг тув та ёхтэ̄гыт, щакв­щуӈкве ӯнтсэ̄гыт, та̄нти ка̄тыл матыр ва̄рапаӈкве са̄в ма̄хум ка̄сащēгыт. По̄слуӈкве тай са̄выӈпа̄лэ ня̄врамыт та̄н таӈхēгыт. 
Ты суссылтап тӯяг яныгпо̄ль э̄тпос мус рӯ­пи­таӈкве паты. Ань ка̄сыӈ хо̄тал хотты ма̄ныл ёхтум ма̄хум та̄нти ма̄ныл урыл потыртэ̄гыт, э̄ргēгыт, йӣв­кēгыт ос мӯй мир атыӈ тэ̄нутыл тыттэ̄гыт. 
Тынакт са̄в мир титыг­лавēсыт, маныр та̄н Россияв урыл номсэ̄гыт, 97% хо̄тпат ла̄вмыт, та̄н Россия ма̄в ма̄гсыл ёрыӈыщ о̄лэ̄гыт ос таве янытлыяныл!
Галина КОНДИНА
