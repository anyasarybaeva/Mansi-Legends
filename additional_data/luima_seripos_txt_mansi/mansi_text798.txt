
Ты э̄тпос 7-16 хо̄талыт сыс Сочи ӯст «Паралимпиадаг» ла̄внэ яныг касыл ва̄раве. Ма̄ янытыл тув са̄в а̄гмыӈ-мосыӈ спортсмен-хо̄тпа тах мины. Ань ты кастыл Россия то̄ва ӯсытт на̄й пēламтан ва̄р-маль о̄лыс.Ханты-Мансийск ӯсувт та хультум э̄тпос 28 хо̄талэ̄т са̄в мир акван-атыглавес. Паралимпийский на̄й Андрей Хоров тав пēламтастэ. Ты ханты хум Ханты-Мансийский район Кышик па̄вылт о̄лы. 

	Кос акв ла̄гылпал, тав сака ка̄ркам хум, ӯс хосыт 

	такви машинал яласы, община о̄ньщи. 

	Ань ма̄н округувныл Сочи ӯсн нила хо̄тпа минасыт, та̄н «следж-хоккеиг» ла̄внэ касылт касуӈкв патэ̄гыт. Та̄н наманыл ты – Константин Шихов, Василий Варлаков, Николай Терентьев ос Владимир Литвиненко. Та̄н пуссын ма̄нь сун тармыл ӯнлым хоккейт касуӈкв патэ̄гыт. 

	 

	Валентина 

	Васильева

	 
