
Лӯпта э̄тпос 22 хо̄талэ̄т Ханты-Мансийск ӯст о̄лнэ «То̄рум Маа» музейт ма̄хум Юван Николаевич Шесталов ка̄стын ма̄гыс акван-атхатыгласыт. Тав хансум стиханэ ловиньтасаныл, то̄ва хо̄тпат э̄ргысыт.
Ма̄ньщи поэтув лӯпта э̄тпост 22 щислат 1937 та̄лт Ха̄льӯс район Кам­ратка па̄вылт самын па­тыс. 
Хо̄нтлын нак порат яныгмас, та юи-пал та̄лыт о̄с сака та̄рвитыӈыт о̄лсыт, янге-ма̄не са̄в рӯпитасыт, сыманыл э̄тгалавēсыт, ал­пияныл по̄лиглавēсыт. Та порат ты Юван Николае­вич ма̄ньщи ла̄тӈыл сти­хыт хансуӈкве патыс. 
Лӯи ма̄в урыл са̄в хансыс: «Ма̄кем ат», «А̄с», «Щахыл», «На̄й-О̄тыр э̄рыг» ос мо̄т стихыт. Такви ма̄тэ, во̄рт яныгман йӣвыт, я̄т, тӯрыт, йӣвщахлыт, йӣвтовыт пуссын янытласанэ. 
Хо̄нтлын нак урыл о̄с хансыглас. «Языческая поэма» нэ̄пакет хо̄нтлын ма̄н ялум хо̄тпат янытлыянэ, тот патум ма̄хум ӯлылыянэ, ла̄ви, та̄н хосытаныл ма̄н ань ма̄нти ма̄вт о̄лэ̄в, ма̄­тēв атыл лылтэ̄в. Акв сти­хе намаястэ «Салют над Невой». 

«Лӯи са̄м» ансамбль ма̄ньщи ла̄тӈыл «А̄с» сти­хе э̄ргыг э̄ргысыт. «Ха̄йт­нут э̄рыг» ансамбль ва̄рум хо̄тпат мирув о̄вылтыт ма̄ньщи ос рущ ла̄тӈыл э̄р­гысыт, потранылт Юван Николаевич ӯлыласаныл. 
Ямал ма̄ныл ёхталам хан­ты нэ̄, журналист Юлия Накова поэтув о̄вылтыт са̄в ёмас ла̄тыӈ ла̄выс. Фаина Иштимирова «Ща̄й» стихе ловиньтастэ. Александр Константинов «Журавли» э̄рыг э̄ргыс, Расул Гамзатов хансыглам э̄рге. Нэ̄пак хаснэ нэ̄ Любовь Миляева «На̄й-О̄тыр э̄рыг. Я̄ӈк та̄рыг» стих рущ ла̄тӈыл ловиньтастэ. 
Юван Николаевич Шес­талов нэ̄паканэ̄т ма̄нь­щи мирув о̄вылтыт по­тырты, На̄й-О̄тыранув ну­пыл по̄йкщи, ань ми­рув нотэ-йисэ палыт вос о̄лы, пēс о̄лупсав э̄лаль вос тотылӯв, ла̄тӈув вос суйты. 
Нэ̄пак хаснэ рущ нэ̄ Любовь Миляева поэ­тув о̄вылтыт стих хансыс, Светлана Ромбан­дее­ван ма̄ньщи ла̄тӈыг тол­мащлавес, ань ловинь­тэлы̄н.

На̄й-О̄тыр э̄рыг. Я̄ӈк та̄рыг
Са̄т ур тармыл ялпыӈ 
витыт...
Ляпатнув, ляпатнув, 
ляпатнув, ляпатнув...
– Хӯлылын, хӯлылын?...
– Хӯлылум, хӯлылум...
Я̄ӈк товлыг суйтэ̄г
Я̄ӈк, я̄ӈк товлыӈ ӯйит
То̄рум нупыл товланыл хосгантыяныл...
    Са̄т ур тармыл ялпыӈ 
витыт
    Наӈын ла̄вēгум, я̄тил 
миртем:
    Посыӈ сов хольт 
турмант постэ̄гум
    Номтум посыӈ на̄е 
ма̄темн мыглум.
Тӣврум ялты, ма̄тем ялты
О̄лупсам та̄рыг э̄ргēт 
хӯлислум.
Сома я̄нув хосыт кēлп 
та̄рсыт ови
Ма̄хум номтанылт я̄тил 
мирум о̄лы.
    Нот палыт ма̄н 
яныгмам 
та̄рыӈ-лӯтыӈ ӯльпа хольт
    Ёлы ма̄л хулиглас, 
пыганэ янмалтас.
    Тӣврум ялты, 
ма̄тем ялты,
    О̄лупсам та̄рыг 
э̄ргēт хӯлислум.
О̄выл э̄рупса хольт хотаӈ 
о̄лнэ ма̄т
Со̄рни На̄й номтэ кēлп ёт 
овуӈкве паты.
Са̄т ур тармыл ялпыӈ 
витыт
Но̄х-вēрмхаты я̄тил 
тыныӈ мирум.
Светлана Ромбандеева 
 
