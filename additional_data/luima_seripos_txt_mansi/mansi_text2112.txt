

	Ханты-Мансийск ӯс миркол кӯщай Максим Ряшин ля̄ххал тотнэ колн во̄виньта̄лвес. Ань округ кӯщай нэ̄ Н. Комарова ӯс кӯщаит пуссын о̄влэ̄т та̄рвитыӈ ва̄рмалит мӯсхал щирыл щё̄питаӈкве ла̄всанэ. Таима̄гыс ля̄ххал тотнэ ма̄хум хум кол ӯнттын, тэ̄нут тыналан ва̄рмаль ос мо̄т тэ̄лат урыл китыгласаныл. 


		Ты та̄л я̄ӈк на̄тнэ э̄тпост ӯс мирколт рӯпитан ма̄хум сапра̄ни ва̄рыгласыт. Тот та̄н щар та̄рвитыӈ ва̄рмалит нэ̄пакн хассаныл. Ты хосыт ань пуссын аквъёт хо̄тпан са̄вит са̄всыр ва̄рмаль щирыл рӯпата ва̄раве. Ань кит ва̄рмалиг урыл э̄лаль хансэ̄гум.

		Ханты-Мансийск ӯс щар яныг та̄рвит - ты о̄лнэ кол. Ань ты мус пēс колытт иӈ са̄в хо̄тпа о̄лы. Ты колыт хосат та̄гыл хот-ло̄сталаӈкве э̄рēгыт. Ты та̄л ӯст налыман нупыл хо̄т пēс кол хот-ло̄сталан ма̄гыс олн та̄стувес. Ань Ханты-Мансийск ӯст 86 колытт ма̄хум кӯр па̄лтыглым о̄лэ̄гыт, ты 360 щēмья. 

		Миркол па̄лыл ты ма̄хум ма̄гыс ка̄сыӈ та̄л мощщал-мощщал кол ёвтаве. Ты ва̄рмаль щирыл яныг нё̄тмил округ мирколт рӯпитан ма̄хум та̄н ва̄рēгыт. Ань рӯпитан программат щирыл мо̄лты та̄л 950 миллион солко̄ви майлувес. Ос кӯщай хум ла̄выс, колыт ты кос ёвтэ̄в, ос то̄ва ма̄хум йильпи колн ва̄нтлуӈкве ат таӈхēгыт. Та̄н яныгнув кол во̄вēгыт. Акв хо̄тпа пēс колт хульты ке, та кол хот-ло̄сталаӈкве ат вēрмаве. Тыима̄гыс та э̄лумхо̄лас ёт осэ-ва̄тал та сутытахтэ̄гыт. Кӯщаит ма̄хумн ты кос ла̄вēгыт, яныгнув кол ёвтнэ ма̄гыс та̄нки субсидия-олн лов та̄лн вос выгыт. Ты тэ̄ла щирыл са̄всыр программат рӯпитэ̄гыт. А̄ти, ма̄хум ат торгамтэ̄гыт, та̄н ойтхатта̄л яныг кол виӈкве таӈхēгыт. Тох та акваг воритотэ̄гыт.

		Тувыл ос кӯщай хум тыналахтын ва̄рмаль урыл потыртас. Ань кризис ēмтум хосыт мо̄т хо̄н ма̄ныл тэ̄нут тыг ат тотаве. Ос ма̄нки ва̄рум  тэ̄нутанув ла̄пкат сака тыныӈыг ул вос о̄лсыт, ты ва̄рмаль кӯщаитн акваг уральтаӈкве патаве. Ла̄пкат тэ̄нутыт тынаныл ман янытыг но̄х-нё̄тавет, кӯщаит ма̄хум ва̄тихал китыглыяныл, са̄всыр сапра̄нит ва̄рыглэ̄гыт.

		Ты коныпал кӯщай хо̄тпат тэ̄нут тыналан ма̄хум ёт о̄с ва̄щиньтахтэ̄гыт, ты ва̄рмалит урыл та̄н ётаныл о̄с потыртэ̄гыт.  Тыналахтын ма̄хум о̄лупса та̄рвитыт торгамтыяныл, тэ̄нутыт тынаныл сака янгыг ат ва̄рияныл. 

		Ос акв ёмас ва̄рмаль урыл потыртас. Ма̄нь таквс ос яныг таквс кит э̄тпосыгт Ханты-Мансийск ӯст тэ̄нут тыналан яныг ярмарка щё̄питаве. Округувныл ос э̄лы ма̄ныл тэ̄нут тыналан хо̄тпат та̄нки ва̄рнэ тэ̄нутаныл тыналаӈкве тыг ёхтэ̄гыт тах. Та порат са̄всыр ёмас ос атыӈ тэ̄нут ёвтуӈкве ро̄ви. Ты ва̄рмаль таима̄гыс ва̄рыглаӈкве патаве, тэ̄нут тыналан ма̄хум та̄нки ва̄рнэ тэ̄нутаныл сытамыг ул вос тыналасаныл. Та̄н са̄ккон щирыл рӯпитаӈкве патэ̄гыт. 

		Ёмащакв о̄лэ̄н, ма̄н потранув аквписыг ловиньтэ̄н.

		 

		Николай НИКИТИН


	 
