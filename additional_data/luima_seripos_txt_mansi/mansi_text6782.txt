
Ма̄ньщи ос ханты пēс йис пора та̄гыл «Ӯринэ̄ква хо̄тал» янытлэ̄гыт. Ха̄льӯс районт о̄лнэ сосса ма̄хум ты ялпыӈ хо̄тал о̄с ка̄сыӈ та̄л ва̄рыглэ̄гыт. Ӯринэ̄ква о̄влэ̄т лӯи ма̄н ёхты ос ма̄лтып, ёмас хо̄тал тыг та тоты. 
Ягримт о̄лнэ ма̄ньщи, ханты ма̄хум «Ӯринэ̄ква хо̄тал» а̄лпыл янытлаӈ­кве о̄вылтахтасыт. Нэ̄ хо̄тпат во̄рн пӯрлахтуӈ­кве ялсыт. Пасан ва̄рсыт, а̄ращ па̄лтсыт ос пӯрлах­тасыт. Та̄нки ляпа рӯта­ныл ма̄гсыл пуста̄гыл о̄лнэ хо̄тал, со̄т ос щунь во̄всыт.  

«Росток» нампа ня̄вра­мыт ӯргалан колт «Ӯри­нэ̄ква хо̄тал» янытлаӈкве а̄гирищит, пыгри­щит во̄­выглавēсыт. Ремёсла колт ос «Росток» колт рӯпитан ма̄хум ня̄врамыт ёнгыл ос касылыл ва̄рыгласа­ныл. А̄гирищит, пыгрищит лӯи ма̄т о̄лнэ товлыӈ ӯйт урыл ма̄ньщи а̄мщил āм­щувē­сыт. Ня̄врамыт Ӯрин­э̄ква хурит по̄с­лысыт ос та юи-па̄лт то̄р-сāлм йӣвн нэ̄гсаласыт. 

Ялпыӈ хо̄тал ня̄врамыт Творчество колт о̄с ва̄­рыглавес. Тув ялантан а̄гит, пыгыт «Ӯринэ̄ква хо̄тал» сосса ма̄хум хумус янытлэ̄гыт, та урыл кинал суссылтавēсыт. Ня̄врам­ыт ханищтан нэ̄ Анастасия Шарова та̄наныл сāвсыр щирыл ёнгалтасанэ. 

Ты та̄л Ягрим па̄вылт «Лучший костюм вороны» нампа касыл о̄выл щёс ва̄рыглавес. Ты касыл ма̄г­сыл нила ня̄врам ос акв хо̄тпа Ягрим­ныл ос Ха̄льӯсныл рӯпата ва̄р­сыт. Ю̄нтум масну­таныл ищ­хӣпыӈ ут хосыт суссылта­саныл. 
   
Галина Вынгилева кēтум потре ма̄ньщи ла̄тӈыл Людмила ТЕТКИНА хансыстэ           
