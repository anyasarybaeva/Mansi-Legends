
Ма̄-вит ос э̄лумхо̄лас нампа музейт сака пӯмыщ выставка суссылтаӈкв о̄вылтавес, рущ ла̄тӈыл тамле намыл пинвес – Мужчина. Воин. Охотник. Тот са̄всыр мирыт во̄раян хум хо̄тпаныл пормасыт акван-атвēсыт.

	То̄ва пормасыт Санкт-Петербург ӯсныл тыг тотвēсыт. Тот сака яныг музей о̄лы, музей этнографии тох ла̄ваве. О̄лнэ ма̄в янытыл атым пēс пормасыт тот ӯргалым о̄ньщавет, то̄ва пормасыт яныгса̄т арыг-тем та̄лыг ēмтсыт. 

	Ка̄сыӈ мир такви хум хо̄тпанэ янытлыянэ, та̄н щēмьяныл тыттыяныл, э̄кваныл, ня̄враманыл ма̄гыс во̄раēгыт, хӯл алыщлэ̄гыт. Нэ̄ хо̄тпат юртаныл ма̄гыс ёмас маснут ю̄нтыгласыт –та̄н во̄рт ё̄мыгтанэ̄ныл порат ул вос по̄лявет, та̄нанылн нэ̄матыр торас ул вос ва̄ри.

	Во̄раян хо̄тпа тавēн ма̄к э̄рнэ пормас та̄нти ва̄рыгласыт. Ань ты выставкат са̄всыр мир пормасыт суссылтавет. Сараныт, грузиныт, эвенкыт, мо̄т мирыт – пормасаныл пуссын мощ аквхурипаг ю̄нтым о̄лэ̄гыт. 

	Матрыг ма̄ньщи хум хо̄тпат пормасаныл тот а̄тимыт. Петр Ефимович Шешкин туп тав йӣвныл ёргум пормасанэ тот о̄лсыт. Ос акв пēс хури нор о̄нтсыл тагатым о̄лыс, тот пēс порат ул ма̄ньщи ма̄хманув по̄слувēсыт. 

	 

	Валентина Васильева
