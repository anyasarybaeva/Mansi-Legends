
Ты та̄л «Югратур-2020» нампа ӯщ­лах­тын тэ̄ла щё̄питан хо̄тпат ма̄гыс сапра̄ни ищхӣпыӈ ут хосыт ва̄рыг­лавес. Округ кӯщай ва̄ӈын хум Алексей Забоз­лаев та̄н ётаныл тот о̄с потрамас.
Кӯщай хум ла̄выс: «Ань ты та̄лт хащта̄л а̄гм паттат ма̄ янытыл о̄лнэ мир мощ мо̄т щи­рыл о̄луӈкве пат­сыт. Ос рӯпатанув ёл ат по̄йт­сыт. Ань э̄рнэ тэ̄ланув ищхӣпыӈ ут хосыт по­тыртым мӯсхал щирыл щё̄питаӈкве вēр­ми­янув. Ётыл, хунь ты а̄гмыл мощщанув э̄лум­хо̄лас ēмты, ма̄н ма̄вн о̄с са̄в мӯй хо̄тпат ёхта­лаӈкве патэ̄гыт. Тыима̄­гыс ӯщ­лахтын ма̄т ань мӯхсал щирыл щё̄пи­таӈкве э̄рēгыт».
Ты программа щирыл Россия ма̄т ӯщлахтын хо̄тпат тыгле-тувле ялнэ лё̄ӈха­ныл ма̄гыс холтум олнаныл ювле ойтавет тах. 
2020 та̄л сыс мощща ма̄хум тыг ёхталасыт. Ӯщлахтын тэ̄лат хосыт рӯпитан хо̄тпатн сака та̄рвитыӈ о̄лыс. Ань та̄н ма̄гсы­ланыл нё̄тмил ва̄рнэ программа щё̄питавес. 
Округувт о̄лнэ тур­операторыт о̄с ты ва̄р­маль щирыл ань рӯпи­тэ̄­гыт. Ты коныпал Югра ма̄т «Федеральный аген­ства туризм» па̄лыл ма̄хум ань грант-олныл майвēсыт. 
Ань форумт пуссын аквъёт атса̄ткем са̄вит э̄лумхо̄лас халанылт потыртасыт. Ты округ миркол кӯщаит, «Мин­природы», «Мин­пром­торг» органи­зацият ос мо̄т са̄всыр ма̄т рӯпи­тан ма̄хум о̄лсыт. 
Тот ēӈта пасаныт ва̄­рыглавēсыт. Ма̄хум мир пусмалтан ва̄рмаль, ма̄-вит ӯргалан ос промыш­ленный туризм урыл потыртасыт.
Ты сапра̄нит ма̄ниг о̄лнэ ӯщлахтын ма̄т урыл о̄с потыр о̄лыс. Та̄н ань йильпи тэ̄ла щирыл рӯ­питаӈкве о̄с нё̄тавет. 
Тувыл ӯщлахтын ма̄т рӯпитан хо̄тпат ма̄гыс ханищтап щё̄пита̄лвес. Рущ щирыл ты ва̄рмаль «Школа сервиса» ла̄в­вес. Та̄н тот мӯй ма̄хум ёт рӯпитаӈкве ханищта­вēсыт. 
Ты форум минам по­рат ищхӣпыӈ ут хосыт visitugra ӯщлахтын ма̄т суссылтавēсыт. Ань ма̄хум ӯщлахтын ма̄т тот кинсуӈкве вēрмēгыт. 
Тот округ миркол кӯ­щай хо̄тпат ос туризм федеральный агент­ст­ват рӯпитан ма̄хум сог­лашение-нэ̄­пак хассыт. Та̄н ань пус­сын акван-нё̄тхатым рӯпитаӈкве потыр­тах­тасыт.
Ос манырсыр рӯпата тот ва̄рвес, на̄н форум интернет-ло̄псэ̄т сунсэ̄н.
Ты потыр ма̄ньщи ла̄тӈыг Николай МЕРОВ толмащластэ
