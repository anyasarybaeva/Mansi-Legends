

	Ты э̄тпос 10 хо̄талэ̄т округув намхо̄талэ янытлан кастыл Совет Федерация кӯщай Валентина Матвиенко, Россия Президент па̄лыл УРФо ма̄т кӯщай Игорь Холманских, Тюменский область губернатор Владимир Якушев, Ямал губернатор Дмитрий Кобылкин ос Государственный Дума па̄лыл депутатыт тыг ёхталасыт.

	Ялпыӈ хо̄талт мир ёт ищхӣпыӈ ут хосыт Москва ос Тюмень ӯсыг потыртасы̄г. Москваныл Александр Филипенко 

	округувт о̄лнэ ма̄хум янытласанэ. Округувныл 

	Тюменьн о̄лмыгтам матумпа̄ла хо̄тпат акван о̄с атхатыгласыт. Та̄н пуссын Югран паща ла̄тыӈ кēтсыт,та̄н ма̄в сымыӈыщ номияныл ос э̄руптыяныл. 

	Валентина Матвиенко Россия экономика тэ̄ланэ но̄х-ла̄план ма̄гыс округт рӯпитан ма̄хум э̄сгысанэ. Са̄в мирыт аквъёт юртыӈыщ о̄лнэ̄ныл ма̄гыс ёмас ла̄тыӈ ла̄выс ос то̄ва хо̄тпат  яныг  мӯйлупсал мисанэ. Та̄н халанылт кит ма̄ньщииг о̄лсы̄г, тыи Руслан Проводников ос Светлана Динисламова. 

	Игорь Холманских  Россия Президентув Владимир Путин кēтум пищматэ ловиньтастэ ос ма̄-во̄й но̄х-винэ хо̄тпат мӯйлупсал мисанэ. Россия Правительство кӯщай Дмитрий Медведев округувт о̄лнэ ма̄хум о̄с янытласанэ. Тав кēтум ла̄тӈе Наталья Комарован ловиньтавес. Тувыл кӯщай нэ̄ са̄в хо̄тпа яныг нам о̄щнэ посыл мӯйлуптасанэ. Хо̄нтаӈ ма̄ньщи о̄йка Анатолий Прокопьевич Кауртаев ос «Сургутнефтегаз» компаният рӯпитан хум Иван Айдуллин «Почётный гражданин Ханты-Мансийского автономного округа – Югры» яныг 

	намыл майвесы̄г.

	 

	Тамара Мерова
