
Кышик па̄выл Ханты-Мансийск ӯс ляпат ӯнлы, тот са̄выӈпа̄лэ ханты ма̄хум о̄лэ̄гыт. Тӯяг тув ялмум порат Вера Лозямова ёт ва̄йхатасум, тав тот мӯйлын ма̄хум ма̄гыс ё̄рнколт тэ̄нут па̄йтыс. 
Рӯпитанэ̄тэ халт мēн тав ётэ мощ потыртас­мēн. Тав такви о̄лупсатэ урыл тох потыртас:
– Ам хӯрум ня̄врам о̄ньщēгум – яныг а̄гим Валентина, котиль а̄гим – Ирина, пити патта пыгум Алеша, тав хӯрум та̄лэ то̄влыс. О̄йкам наме Максим Лозямов, тав ханты яныг колта̄глыт яныгмас. 
Мēн сас кос хантыиг ос халмēнт рущ ла̄тӈыл потыртымēн, ня̄вра­ман­мēн ёт туп ам ща̄нь ла̄тӈ­ыл то̄ва порат потыр­тэ̄гум. 
Омам наме Татьяна Ивановна, а̄тям Владимир. А̄тяв хосат а̄тим, омав ань ты хо̄тал мус во̄рт о̄лы, са̄лыянэ ӯри, хӯл пуви, такви во̄раи. Тактēт тот о̄лы. 
Тав ляпатэ̄т рӯтанув о̄лэ̄гыт, халанылт нё̄т­хатэ̄гыт. Ма̄н щēмьявт сāв ня̄врам яныгмасӯв .
Омав о̄лнэ ма̄тэ Кышик па̄вылныл титса̄т вēрыс­тат о̄лы. Тув мус ха̄пыл минэ̄в, тэ̄лы ос бураныл. Ос ха̄пыл па̄влувныл тув минуӈкв ат вēрмēв. Ма̄н Сургут ӯс мус ма̄шинал минэ̄в, тот ха̄пын та̄лэ̄в, ос ха̄пыл Ляма я̄ хосыт хо̄тал палыт минэ̄в. Тамле та̄рвитыӈ лё̄ӈхыл тув та яласэ̄в. 

Ма̄ниг о̄лмув порат омав ма̄нав са̄лыӈ суныл Кышикныл тув тотыгласанэ. Ань тав па̄влувн туп тэ̄лы порат ёхтаӈкв вēрми. Тэ̄нут тэ̄лы порат тув тотэ̄в, воссыг нэ̄мхотмус. 
Ам школа Кышик па̄вылт а̄стласлум, тувыл Ханты-Мансийск ӯсн технолого-педагогичес­кий колледжин ханищ­тахтуӈкв минасум, ня̄вра­мыт ханищтан нэ̄г ēмт­сум. 
А̄стламум юи-па̄лт ювле па̄вылн ёхтысум. Культура колт мощ рӯ­питасум, тув ёхталан ня̄врамыт ма̄щтырлаӈкв ханищтасанум – та̄н сакныл хорамыт хартсыт, ю̄нсхатасыт. 
Ань юи-о̄выл та̄лытт ла̄пкат тэ̄нут тыналэ̄гум, воссыг хоталь ва̄рхатэ̄гум, тыт сака рӯпата а̄тим. Ня̄врама­нум яныгмēгыт, та̄наныл тыттуӈкв э̄ри.
Вера ханты э̄ргыт э̄ргуӈкв сака ха̄сы. Такви маснут ю̄нты – супыт, сахи ос ва̄ит ю̄нтуӈкв о̄с вēрми. Сака ма̄щтырыӈ нэ̄. Са̄лыӈколт яныгмаме ма̄гыс, такви са̄лы тēруӈкв вēрми, са̄лыӈ суныл яласы. 
А̄с ма̄хум пēс о̄лупса сака ёмащакв ва̄гтэ, тав щар ма̄к ханты хо̄тпа. Ань ты йист ма̄н халувт тамле хо̄тпа мощща. 
Па̄вланылт ялпыӈ хо̄талыт о̄лнэ̄ныл порат мир э̄лы-па̄лт Вера ханты э̄ргыт э̄рги. Тӯяг ос матрыг ат э̄ргыс, ул ё̄рнколт тэ̄нут па̄йтме ма̄гыс ат а̄лымас. 
Тамле ты ка̄ркам, сэ̄ръёр ос ёмас сымыӈ ханты нэ̄кве ёт ты ва̄йхатасум. Ань ты колта̄гылн са̄в ёмас ла̄тыӈ ла̄вēгум – э̄лаль аквтох юртыӈыщ вос о̄лэ̄гыт, ня̄враманыл ханты ла̄тӈын вос ханищ­тыяныл ос та̄нти мира­ныл пēс о̄лупса э̄лаль вос тотыяныл.
Валентина УЗЕЛЬ
