
Ма̄н округувт о̄лнэ кол манос субсидия-олн ма̄гыс 53 со̄тыра щēмья очередин хансым о̄лэ̄гыт. Тув ма̄ньлат щēмьят, ма̄ньщи ос ханты хо̄тпат ос бюджетный ма̄тт рӯпитан щēмьят ловиньтавēсыт.
Ань кӯщаянув йильпи программа хассыт - 2014-2020 та̄лыт сыс округувт о̄лнэ ма̄хум колыл хумус миӈкв патавет. Ты урыл губернатор ва̄ӈын хум Д. Шаповал, Ипотечный агентстват кӯщай хум Е. Чепель ос кол ӯнттын департаментыт кӯщай А. Кривуляк потыртасыт.
Округ мирколт рӯпитан хум Дмитрий Шаповал ла̄выс, ань ты программа таима̄гыс щё̄питавес, юи-овыл та̄лыт сыс са̄в ма̄хум субсидия-олныл, социальный квартирал майвēсыт. Кол ӯнттын ва̄рмальн округ бюд-жетныл сака са̄в олн мины. Округувн ущты ёхтум ма̄хум, са̄в та̄л тыт о̄лнэ манос тыт яныгмам ма̄хум пуссын акв щирыл очередин хансавет ос кол ёвтнэ ма̄гыс субсидия-олныл мивет. 
Ань кӯщаянув ты ва̄рмаль та̄ра-паттысыт, ос таима̄гыс та̄н ты программа мо̄т щирыл хассаныл. Ань субсидия-олныл манос квартирал та хо̄тпат мивет, хотьют 15 арыгтем та̄л акваг тыт о̄лэ̄гыт манос тыт яныгмасыт, рущ ла̄тӈыл ты ва̄рмаль «ценз оседлости» тох ла̄ввес. 
2014-2020 та̄лытн колыт ма̄гыс туп 26 миллиард солко̄ви миве. Мо̄тыт 2014 та̄лн - 8,9 млрд. солко̄ви. Олн кос миве, ос кӯщаянув ань ла̄всыт, субсидия-олн ӯрнэ ма̄хум хосанув ӯрхатуӈкв патэ̄гыт. Ты э̄лы-пал та̄лытт ма̄хум титах-хӯрмах та̄л очередит ӯрхатсыт, ань лов та̄л мус ӯрхатуӈкв патэ̄гыт.
Тувыл иӈ тамле йильпи ва̄рмаль ань ва̄рвес, рущ ла̄тӈыл «накопительный ипотекаг» ла̄ваве. Ань кол ёвтуӈкв ка̄сащан хо̄тпат та̄нти олн атуӈкв вос о̄вылтахтэ̄гыт. Округувт «Ипотечный агентства» рӯпиты, тув хӯрум та̄л ка̄сыӈ э̄тпос 6 со̄тыра 250 солко̄ви хо̄тпа пинуӈкв те паты, тав кол ёвтнэ̄тэ порат округ бюджетныл ос 450 со̄тырал тах нё̄таве.
 
Валентина Хозумова
 
