
Ювле хультум э̄тпост ам ма̄ньщи ма̄хманув киснэ рēтыл Свердловский область Тавда ӯсн ялсум. Та ма̄т пēс порат ма̄ньщиянув о̄лсыт. Тув миннэм э̄лы-па̄лт та̄н о̄вылтытаныл ищхӣпыӈ ут хосыт ловиньтасум – хоты ма̄т, хоты па̄влытыт о̄лсыт, о̄парищ наманыл манхурипат, та маныр. Тот ёмас яныт потыр хансым о̄лы, Светлана Ефимова хансыглам, тох намаястэ: «Манси – коренное население Тавдинского края».

	Ты нэ̄ Тавда ӯст о̄лнэ «Музей лесной и деревообрабатывающей промышленности» колт рӯпитан ма̄хум ёт хо̄нтхатыглам, та̄н потраныл ёлхасманэ. Ма̄ньщиянув о̄вылтыт татем э̄рпыӈыщ хансыс, тот о̄лнэ мир насати ма̄нав сака янытлыяныл, та ма̄т о̄лум пēс ма̄хум ёмас ла̄тӈыл ка̄сталыяныл.

	Ля̄ххал потыр ловиньтамум юи-па̄лт ам тув та минмыгтасум. Тавда ӯст та музей-кол та̄ра хо̄нтыслум, тот рӯпитан ма̄хум ёт ва̄йхатасум. Музей кӯщаиг Ирина Владимировна Евдокимова рӯпиты. Тав тув са̄в хо̄тпа во̄выс — нэ̄пак хаснэ хум Валерий Ермолаев, Светлана Ефимова, ля̄ххал тотнэ хо̄тпат ос ма̄ньщи ма̄хум — Сергей Матыков, Татьяна Павловна Макарова ос тав а̄гитэ Мария. Ма̄н пуссын аквъёт ӯнлахо̄лсув, потрамасув.

	Валерий Николаевич Ермолаев нэ̄пак хаснэ намыӈ-суиӈ хо̄тпа, тав тох ла̄выс: «Ам ты ма̄ урыл са̄в потыр хансыгласум. Ма̄ньщи хо̄тпат ёт хо̄нтхатыгла̄лсум. Городище па̄вылт Антонина Николаевна Исакова о̄лы, тав ма̄ньщи ла̄тыӈ мощ ва̄г. Номилум, э̄ква такви ла̄тӈēтыл лов щисла мус ловиньтас. Тыт ань ла̄тыӈ ва̄нэ хо̄тпа воссыг улпыл а̄тим. Хотьют вос вуйхатанув, тыт о̄лум ма̄ньщит о̄вылтыт вос ханищтанув — хотьютаныл ань иӈ о̄лэ̄гыт, манах хо̄тпа, та маныр, та̄ра-паттынув те, тай ёмас о̄лнув. Ань ма̄ньщи па̄выл аты хультыс. Кошуки па̄вылт э̄лнаӈ пуссын ма̄ньщит о̄лсыт, ты щар ма̄к яныг па̄выл о̄лыс. Ма̄т ос я̄т тыт янгыщ ма̄ньщи намыт о̄ньщēгыт.

	Акв я̄ лававе Конья, ань тыт о̄лнэ ма̄хманув ла̄вēгыт, ты рущ нам. А̄ти, ты я̄ ма̄ньщи щирыл намаим о̄лы: Коны я̄ (рущ щирыл ла̄вуӈкв те — Наружная речка). Тав со̄ль мощ по̄хал манос конылнув овты. Хосат ам Свердловск ӯст о̄лнэ архивт ма̄ньщи ла̄тыӈ словарь ка̄тын-патталасум, мощ ловиньтаслум, то̄ва ла̄тӈыт нэ̄пакын хансыгласанум. Та нэ̄пак хосыт са̄в ма̄т ос я̄т наманыл та̄ра-паттысанум».

	Тох мощ потрамасув, тувыл ма̄н нила хо̄тпа — музейт научный сотрудникыг рӯпитан нэ̄ Ольга Александровна Ефремова, Сергей Матыков ос Мария Макарова ма̄ньщи э̄ква палт Городище па̄вылн ялсув. Тав ётэ хо̄нт-хатыгласув, потре ёлхансыслӯв.

	Мо̄тыт хо̄тал Виталий Фёдорович Мясников ёт хо̄нтхатыглан ма̄гыс ма̄н Таборы па̄вылн ялсув. Ты о̄йка о̄с нэ̄пакыт хансы, о̄лнэ ма̄тэ сака ӯлылытэ, стихыт хансы. Тав ма̄ньщи ма̄хум номиянэ, та̄н та па̄вылт о̄лсыт, школат ма̄ньщи а̄гирищит, пыгрищит ёт ханищтахтас. О̄йка сака пӯмщиг потыртас.

	Таборы па̄вылныл ювле миннэ̄в порат Шайтанка па̄вылн хо̄игласув. Та па̄выл ляпат тӯр о̄лы —Шайтанское тӯрыг ла̄ваве. Ам хунь Тавда ма̄ нупыл минуӈкв щё̄питахтасум, тыт Ханты-Мансийск ӯст, венгр хум Норберт Силадьи а̄нумн ты тӯр о̄вылтыт тох ла̄выс: «Тот Шайтанское нампа тӯр о̄лы — ты сака ялпыӈ тӯр. Ты урыл ам финский учёный Каннисто нэ̄паканэ̄т ловиньта̄лсум. Тавēн ты тӯр о̄вылтыт 1889 та̄лт ма̄ньщи хум Филимон Харитоныч Матуков потырта̄лум. Та хум ла̄вме щирыл, ялпыӈ тӯр ляпан нэ̄ хо̄тпан минуӈкве ат ро̄выс, та ма̄т щар акв ниро̄выл са̄гумтаӈкве ат таи».

	Ма̄н, нэ̄ хо̄тпат, та тӯр нупыл ат минасӯв, хум хо̄тпат тувле ляпаннув ялсыт. Ма̄н ос па̄вылт мощ ё̄мыгтасув. Пēс порат тот ма̄ньщи ма̄хманув о̄лсыт, ань туп пēс колыт ос колъёрыт хультсыт. Па̄выл оссувлыма.

	Юи-о̄выл хо̄тал О.А. Ефремова музей капай о̄вылтыт а̄нум татем пӯмыщ потыр потыртас — пēс порат ӯс ма̄хум хумус о̄лсыт, маныр рӯпата ва̄рсыт, ӯсаныл хумус ӯнттысаныл, та маныр. Кол янытэ̄т ё̄мысламēн, тот о̄лнэ пормасыт по̄слысанум.

	Ты музей урыл, тот рӯпитан я̄тил нэ̄квет, нэ̄пак хаснэ о̄йкаг ос ма̄ньщи ма̄хманув о̄вылтыт ам тах э̄лаль мо̄т газетатт хансэ̄гум. Та̄н а̄нумн сака нё̄тсыт, хо̄т-а̄ти тотыглавēсум. Пуссын акван-нё̄тхатым ма̄ньщи хо̄тпат киссӯв, о̄лнэ ма̄наныл та̄ра-паттым па̄влыт халт ма̄шинал маттем та яласасӯв. Ты мӯтраӈ, сымыӈ хо̄тпатн ам пӯмащипа ла̄тыӈ ла̄вēгум. Пуссын пуста̄гыл вос о̄лэ̄гыт, со̄тыӈыщ, щуниӈыщ вос о̄лэ̄гыт!
