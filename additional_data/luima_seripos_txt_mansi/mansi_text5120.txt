
Округув са̄в ма̄ныл Ханты-Мансийск ӯсн лēккар-ма̄хум акван-атхатыгласыт ос 2018 та̄л сыс ва̄рум рӯпатаныл урыл потыртасыт. Кит хо̄тал сыс 15 секцият щирыл та̄н рӯпитасыт.
Округув янытыл ань йильпи пӯльницат ӯнттавет, ма̄хум пусмалтан ма̄гсыл са̄всыр ищхӣпыӈ утыт ёвтавет. Ты ва̄рмаль ма̄гсыл акваг са̄в олн та̄стыглаве. Ма̄хум а̄гмыл ул вос ēмтэ̄гыт, пӯльницатын уральтахтуӈкве ва̄тихал  во̄выглавет. 
Тувыл ань иӈ са̄в та̄рвит о̄лы. Хо̄тпат а̄гмыл ēмтэ̄гыт, лēккар палт талон-нэ̄пак та̄ра виӈкве ат вēрмēгыт. Ма̄нь па̄вылквет лēккар-хо̄тпат рӯпитаӈкве сака ат ка̄сащēгыт. То̄ва ма̄т санавиация о̄с лю̄льсаӈ рӯпиты. Ты ва̄рмалит ос мо̄т тэ̄лат урыл лēккарыт ань  потыртасыт. 
Китыт хо̄талэ̄т округ кӯщай ва̄ӈын хум Всеволод Кольцов ос мир пусмалтан округ департамент кӯщай хум Алексей Добровольский лēккарыт ёт потыртаӈкве ёхталасы̄г. 
Всеволод Кольцов ла̄выс, ань кӯщаит ёмащакв ва̄ганыл, округувт манаса̄вит э̄лумхо̄лас о̄лы, манхурип а̄гм та̄н о̄ньщēгыт. Тыт о̄лнэ мир халт щар са̄внув э̄лумхо̄лас сым а̄гм о̄ньщēгыт. Ос пувласпи-а̄гмыт (рак) ка̄сыӈ та̄л са̄в хо̄тпат палт хо̄нтавет. Са̄выӈпа̄лэ нэ̄ хо̄тпат ты та̄рвитыӈ а̄гмыл ēмтэ̄гыт. Хум хо̄тпат халт са̄в э̄лумхо̄лас сым а̄гм о̄ньщēгыт ос а̄гмалтахтым хотталь щалтэ̄гыт. 
Лēккарыт ты та̄рвитыӈ а̄гмыт та̄ра хумус хо̄нтуӈкве ос ма̄хум хумус пусмалтаӈкве э̄ри, ань ты сапра̄нит номсахтасыт. 
Алексей Добровольский йильпи пӯльницат урыл ла̄тыӈ ла̄выс. Яныг ӯсытыт та̄н са̄в пӯльницат пӯнсэ̄гыт, ма̄хум а̄гмыл ēмтнэ̄ныл порат та̄ра пусмалтахтуӈкве тув ялуӈкве вос вēрмысыт. Ань то̄ва пӯльницат лēккарыт ат то̄вылхатэ̄гыт. Мо̄т ма̄ныл лēккарыт рӯпитаӈкве тыг во̄вавет. Юи-о̄выл та̄л ёхтум хо̄тпат ювле ат минэ̄гыт, пуссын тыт рӯпитаӈкве  хультэ̄гыт. 
