
Ма̄ньполь э̄тпос о̄выл хо̄талэ̄т Саранпа̄вылныл ос Кульпасныл ёсал ха̄йтнэ хо̄тпат Ло̄пмус па̄вылн ёхталасыт. Тот «Лыжнёй Андрея Хатанева» касыл аквхуйпловиттыг о̄лыс.
Тамле нак па̄влыӈ хо̄тпат сака ӯрияныл. Касыл Саранпа̄выл ос Кульпас миркол кӯщаигн щё̄питāлаве, тувыл школатт, музеитт, клубытт рӯпитан хо̄тпат ос Саранпа̄вылт о̄лнэ «Поиск» нампа кол матыр ва̄руӈкве нё̄тэ̄гыт.
Ты та̄л Саранпа̄вылныл ва̄т нупыл хо̄т хо̄тпат ёсал ёхтысыт. 

То̄ва пыгыт ос а̄гит ань мо̄т ӯст ханищтахтэ̄гыт, та̄н о̄с тув ялуӈкве во̄вхатамыт. Ёсал ха̄йтнэ ма̄хумн 80 вēрыста ё̄муӈкве э̄рыс, Ло̄пмусн миннэ̄ныл мус та̄н Хо̄рыӈпа̄вылт акв э̄т хӯлсыт, ювле о̄с тот ӯщлахтасыт. 
А̄лпыл э̄лаль минмыгтасыт. Ты тэ̄лат ма̄гыс Виталий Меров ос ёсал ха̄йтнэ ва̄рмалит ма̄гыс И.Н. Вокуев ос И.П. Рокин пуӈктотсыт. Ты коныпал лё̄ӈханылт та̄н хӯрум «Бураныл» мāхум уральтасаныл. 

Кульпасныл ёсал ха̄йтнэ ва̄т нупыл акв хо̄тпа о̄лыс, тот школат рӯпитан хум Ни-колай Вадичупов кӯщаиг о̄лыс. Та̄н 40 вēрыста ёсал ха̄йтсыт, тувыл та̄наныл уральтым акв «Буран» ос ма̄шина минасы̄г.
Кульпаст о̄лнэ ня̄врамыт ёт Сургут ӯст о̄лнэ ма̄ньлат нэ̄ Людмила Мелентьева тув ёхталас ос та̄н команданыл ма̄гыс касыс. 
Акв ма̄т та̄н ёл-лю̄льсасыт ос ӯщлахтын сыс тэ̄пъяласыт. 
Ма̄хманув пуссын ёсал ёмщакв ё̄мсыт ос Ло̄пмуст акван та хо̄нтхатасыт. Э̄типа̄лаг мӯй ма̄хум ма̄гыс школат сыресыр ка̄с ва̄рыглавес, Максим Анямов э̄ргыт э̄ргыс.

Ты та̄л ты ма̄хмыт ёт касуӈкве о̄выл щёс Кимкъясӯйт ос Хулюмсунтыт о̄лнэ хо̄тпат ёхталасыт. Хулюм-сӯнтныл ёхталам нэ̄ Надежда Маслова ла̄выс, та̄н па̄влыӈ ма̄хманыл о̄с акв тамле ёсал ха̄йнтэ нак щё̄питаӈкве номсэ̄гыт. Тыг ялнэ лё̄ӈх та̄нанылн хоса ос та̄рвитыӈ, та̄н ул Ня̄хщамво̄ль па̄влыӈ ма̄хум ёт та̄нки халанылт касуӈкве потыртахтэ̄гыт тах. 
Ты ва̄рмаль о̄вылтыт а̄нумн Владислав Лыткин о̄с потыртас: «Ам амки Кимкъясӯй па̄вылт самын патсум, ань Хулюмсӯнтыт о̄лэ̄гум, рӯпитэ̄гум. Ло̄пмуст ам о̄выл щёс касэ̄гум, ма̄н ань тыт пуссын матыр-а̄ти сунсэ̄в ос ма̄нки палтув ёсал ха̄йтнэ акв тамле касыл щё̄питэ̄в тах. Ма̄хумн тыи пӯмыщ ос та̄нанылн пуста̄гыл о̄лнэ нак э̄лаль ва̄рēв».

Китыт хо̄талт са̄в ма̄ныл ёхталам ма̄хум ос ня̄врамыт та̄нки халанылт касуӈкве патсыт. Ань но̄х-патум хо̄тпат янытлыянӯв ос наманыл тыг хансыянӯв.
6 та̄лныл 10 та̄л яныт ня̄врамыт: 
Пыгрищит: 1 места — Иван Вокуев (Саранпа̄вылныл), 2 места — Ростислав Анямов (Кульпасныл), 3 места — Арсений Чанышев (Кульпасныл). 
А̄гирищит: 1 места — Мирослава Савчук (Саранпа̄вылныл), 2 места — Руслана Хозумова (Кульпасныл). 
11 та̄лныл 14 та̄л яныт ня̄врамыт: 
Пыгрищит: Павел Толстов (Саранпа̄вылныл), Вадим Куликов (Кульпасныл), Кирилл Керцер (Саранпа̄вылныл). 

А̄гирищит: Арина Албина (Кульпасныл), Полина Лелятова (Кульпасныл), Екатерина Алексеенко (Саранпа̄вылныл).
15-18 та̄л яныт а̄гит-пыгыт: 
Пыгыт: Максим Никитин (Саранпа̄вылныл), Кирилл Рокин (Саранпа̄вылныл), Иван Миль (Кульпасныл). 
А̄гит: София Артеева (Саранпа̄вылныл), Виктория Отшамова (Кульпасныл), Татьяна Хозяинова (Саранпа̄вылныл).
19-24 та̄л яныт нэ̄квет халт: Елена Томашевская, Анастасия Хозумова, Галина Мелентьева, пуссын Кульпасныл.
25-33 та̄л яныт хо̄тпат халт:
Хумыт: Павел Хатанев (Кульпасныл), Владислав Лыткин (Хулюмсӯнт/Кимкъясӯй), Максим Анямов (Саранпа̄вылныл). 
Нэ̄квет: Карина Миль, Нина Лелятова, Евгения Гындыбина, пуссын Кульпасныл.
34-45 та̄л яныт хо̄тпат халт:
Хумыт: Павел Хозяинов (Саранпа̄вылныл), Иван Рокин (Саранпа̄вылныл), Николай Вадичупов (Кульпасныл);
Нэ̄квет: Елена Савчук, Марина Керцер, Анастасия Рокина, пуссын  Саранпа̄вылныл.
45 та̄л ос тыгыл яныгнув ма̄хум халт Вячеслав Хозумов ос Александр Качанов но̄х-патсы̄г, сас Саранпа̄вылныл о̄лэ̄г.
Тувыл во̄раян хо̄тпат о̄щнэ ёсал кассыт. 

40 та̄лныл мāньнув хум хо̄тпат халт о̄вылт Павел Хозяинов о̄лыс, тав юи-па̄лэ̄т Вадим Чекмазов ос хӯрмитыг  Юрий Семяшкин ёхтыс. 
Нэ̄т халт ос Вероника Чекмазова Саранпавылныл но̄х-патыс, Оксана Алгадьева Ху-люмсӯнтныл китыт места вис.
41 та̄л ос тыгыл яныгнув хум хо̄тпат халт Александр Качанов Саранпа̄вылныл но̄х-патыс, тав юи-па̄лэ̄т Ло̄пмуст о̄лнэ хум Андрей Анямов  ос хӯрмит местат Валерий Меров Саранпа̄вылныл о̄лыс.
Нэ̄ хо̄тпат халт Анастасия Рокина Саранпа̄вылныл о̄влэ̄т ёхтыс,  тав юи-па̄лэ̄т Ло̄пмусныл о̄лнэ нэ̄ Светлана Хатанзеева, ос хӯрмитыг Хулюмсӯнт нэ̄ Надежда Маслова о̄лсы̄г.
Тамле касыл са̄в па̄влыӈ ма̄хум акваг ӯрияныл, та̄н тох номсэ̄гыт, тав акваг вос ва̄рыглануве.
