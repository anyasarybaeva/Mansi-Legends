
Сӯкыр э̄тпос хо̄тхуйплов хо̄талэ во̄р ӯргалан ма̄хум та̄н ялпыӈ хо̄таланыл о̄лыс. Ты та̄л во̄р ӯргалан тэ̄лат янытэ̄т та̄ра-паттын ма̄гыс Россия нила ӯсытыт ма̄хум акван-атыглавēсыт, тыи Хабаровск, Барнаул, Ханты-Мансийск ос Петрозаводск ӯсытыт. 
Ос ты накт та ма̄хум Москван ялсыт, осн-паттум ва̄рмаляныл са̄кконытн мӯсхалыг хаснэ ма̄гыс ла̄тыӈ хӯлтсыт. Пуссын ты ва̄рмалит мирн пēриим хо̄тпатн, са̄всыр кӯщаитн сунсавет, ханищтавет ос э̄рнэ щирыл са̄кконын щё̄питавет тах. 
Са̄всыр ӯсытыт рӯпитаманыл порат ма̄хум ла̄всыт, мир ма̄гсыл во̄р са̄в па̄рыс тоты. Тав государство па̄лыл ёмщакв вос ӯргалавес ос ка̄сыӈ э̄лумхо̄лас так-ви ма̄гсылэ во̄рт на̄ив атуӈкве, пил ва̄туӈкве, ла̄хыс атуӈкве ос па̄кв паттуӈкве вос вēрмыс. 
Ты тэ̄лат ва̄рнэ ма̄гыс э̄рмыглан нэ̄пакыт щё̄питавет ке, сака са̄в ойтнэ олн тув ул вос хасвес. Во̄рыт ос я̄т ӯргалан ма̄гыс я̄нас кӯщайлахтын кол вос о̄лнӯв, ма̄хум та̄нки ма̄витув о̄с сака ӯргалым вос о̄ньщияныл. 
Во̄р ӯргалан мāхум мāгыс са̄кконыт ёмщакв вос хансавет. Ань во̄р ӯргалан хо̄тпат хо̄т, хумус рӯпитэ̄гыт, маныр ва̄рēгыт, ты о̄вылтыт суссылтапыт щё̄пита̄лсыт ос кӯщаитн потыртасыт. 
Ханты-Мансийскат форум рӯпитаме порат о̄с акв тамле суссылтапыт о̄лсыт. То̄нт ам акв хум хо̄тпа китыгласлум, маныр рӯпата та̄н ва̄рēгыт. Хум лāвыс, наме Семён Федурин, тав Пермский крайт ФГ БУ «Рослесинфорг» колт во̄р ӯргалан тэ̄лат палт кӯщаиг рӯпиты. 
Та̄н лов та̄л сыс рӯпитым са̄всыр ва̄рмалит ва̄ӈкве патсыт, сыресыр ищхӣпыӈ утыл рӯпитым йӣвыт, во̄р ма̄тэ, ӯйхулыт ёмщакв ханищтаманыл. Рущ ла̄тӈыл ты тэ̄ланыл «таксация» ла̄ваве. Ты урыл тав а̄нумн мощ потыртас ос хурит суссылтас.
