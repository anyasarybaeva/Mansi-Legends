
Ма̄ янытыл музеитыт рӯпитан хо̄тпат ты э̄тпос 18 щислат та̄н ялпыӈ хо̄таланыл о̄лыс. Яныг ӯсытт са̄всыр музей-колыт рӯпитэ̄гыт, ма̄хум матыр пӯмщалан порат тув ялантэ̄гыт. Ос ма̄нь па̄влыӈ ма̄т школат музей-колнакыт о̄лэ̄гыт, ня̄врамыт тот ханищтавет ос мӯй хо̄тпат тув во̄виньтāлавет.
Акв тамле музей-колнакн Кондинский район Шугур па̄выл школат щалтсасум. Елизавета Максимовна Свяжина сыресыр пормасыт а̄нумн такталас ос потыртас:
— Школа музей 1987 та̄лт Любовь Васильевна Чалкина ва̄рыстэ. Тав рущ ла̄тыӈ ос литература урокыт ня̄врамытын ханищтас. Та порат ма̄ньщи ла̄тыӈ ханищтан колнак о̄лыс ос нэ̄ ма̄хумныл акван-атым пормасыт тот о̄щсанэ. Па̄влыӈ ма̄хум пēс порат о̄ньщум пормасаныл та̄нки тув тотсаныл. Тувыл я̄нас колнакыл майвēсыт ос тув пормасыт атвēсыт. Ос 1996 та̄лт та колнак музеиг ва̄рвес, тув Надежда Константиновна Попова, нэ̄пакыт ёт рӯпитан нэ̄, кӯщаиг паттувес.
Ам тыт 2005 та̄лныл рӯпитэ̄гум, амки ос технология урокыт ня̄врамытын ханищтэ̄гум. Йильпи школат ты колнак ма̄навн майвес. Ма̄н ань 578 са̄всыр пормасыт акван-атсанӯв. Пормасыт суссылтан ма̄гыс нормат ва̄рсӯв ос кумыска шка̄п ёвтсӯв. Тувыл пормасыт наманыл щирыл я̄нас ма̄н щё̄питасанӯв.
Ма̄н «Никто не забыт, ничто не забыто» нампа суссылтапт хо̄нтлуӈкве ялум ма̄хум урыл потыртэ̄в. Тот по̄слым хурит, пормасыт о̄лэ̄гыт. 2014 та̄лт музеюв Яков Михеевич Болотов, па̄вылт о̄лум ветеран-о̄йка, намыл намтвес. Тав 2015 а̄тимыг ēмтыс, ань ня̄врамыт тав э̄кватэ палт колсори рӯпата ва̄руӈкве ялантэ̄гыт.
Тувыл «История образования на селе» суссылтан утыт ос са̄всыр хурит акван-атсанӯв. Ма̄хманув са̄ртын Карым па̄вылт ханищтавēсыт, тувыл 1956 та̄лт Шугурт школа пӯсвес. 2016 та̄лт школав 60 та̄лэ то̄влыс. То̄нт а̄гит-пыгыт пēс школа ос «Ня̄врамыт па̄выл» нампа этноцентр нэ̄пакныл ос картонныл вāрсаныл ос музейн мӯйлуптасаныл.
А̄гирищит-пыгрищит пēс парта, о̄выл букварь ос патефон акваг пӯмщалыяныл. Пēс алыщлапыт ос пēс йис о̄лупса о̄вылтыт потрыт хӯнтлуӈкве сака пӯмыщ. Акв па̄лэ̄т ма̄н «Промыслово-охотничье оборудование» алыщлапыт урыл потыртэ̄в, мо̄т па̄лэ̄т сосса ма̄хум маснутаныл, пормасаныл суссылтэ̄в. Са̄выӈпа̄лэ пормасыт ма̄щтыр ма̄хумн ва̄рылтасанӯв. Са̄ӈквылтап Герман Хатанзеевн, Саранпа̄выл хумн, ва̄рвес, мо̄т хо̄тпат са̄сныл матыр ва̄рсыт, супыт ёвтсанӯв. Тучаӈ ю̄нтнэ ханищтап ам суссум ос ётыл амки ю̄нтыслум.
Сосса ма̄хум са̄всыр пормасыт урыл ос хумус та̄н ва̄рвēсыт, а̄тям Максим Семёнович Шивторов потыртас. Тав а̄нумн то̄ва пормасыт мисанэ. Пēс наманыл нэ̄пакн о̄с хассанум.
Ягодный па̄вылт о̄лнэ э̄ква ма̄навн сэ̄тапныл то̄р ва̄рнэ станок мӯйлуптас. Станок янытэ̄т йӣвныл ёргим о̄лы, акв хотты щиртип ло̄мтэ хотталь тыпыс, та юи-па̄лт ат рӯпиты. Э̄ква номитэ, ма̄ниг о̄лме порат оматэ ос анēкватэ акваг матыр сагсы̄г. Ань колканын нортнэ то̄рыг о̄с мисаге. Ма̄н ма̄щтыр хо̄тпа ат хо̄нтэ̄в, хумус  та станок щё̄питаӈкве, нэ̄мхотьют ат ва̄г.
Кумыска шка̄п кӣвырн ра̄кт пӯт ло̄мтыт пинсанӯв, то̄ваныл ханса о̄ньщēгыт. Пēс ма̄хум о̄лум ма̄т ма̄н та̄наныл хо̄нтсанӯв ос тувыл тотсанӯв. Ань та̄наныл ёмщакв ханищтан ма̄гыс хотты учёныитн суссылтаӈкве э̄рēгыт.
Мо̄т шка̄пт ма̄н пēс олныт, мо̄т хо̄н ма̄ӈ олныт суссылтыянӯв, ты о̄вылтыт ма̄хум о̄с пӯмщалахтэ̄гыт. Ня̄враманув ёт музейн атым пормасыт ханищтыянӯв, потрыт хансэ̄в, мӯй ма̄хум ма̄гыс экскурсият ва̄рēв.
Ма̄н ань Елизавета Максимовнан потре ма̄гыс пӯмащипа ла̄тыӈ ла̄вēв, ялпыӈ хо̄талыл янытлылӯв. Ань ра̄ктыл по̄щгим пēс пормасыт урыл Ханты-Мансийскат о̄лнэ Э̄лумхо̄лас ос Ма̄-вит нампа музейт рӯпитан хо̄тпатн ам ла̄тыӈ кēтсум. Та̄н тув пӯмщалахтуӈкве вос ялэ̄гыт.
