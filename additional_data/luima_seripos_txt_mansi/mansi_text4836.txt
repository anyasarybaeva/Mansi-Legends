
Ты э̄тпос 15 щислат ля̄ххал тотнэ хо̄тпат Ханты-Мансийск ӯсн во̄выглавēсыт. Та хо̄тал та̄н са̄всыр ва̄рмалит урыл округ кӯщай нэ̄ Наталья Комарова китыглаӈкве вēрмысаныл. Яныг кӯщай нэ̄ хӯрум щё̄с арыгкем округ янытыл ос мо̄т ма̄ныл ёхталам ма̄хум ёт потыртас. 
Ля̄ххал тотнэ хо̄тпат ма̄-вит ӯргалан ва̄рмаль, пенсия-олныт, на̄йпос, вит, рēг ма̄гсыл ойтхатнэ тэ̄ла, кол ӯнттыт ос са̄в мо̄т варма-литыл пӯмщалахтасыт. 
Кӯщай нэ̄ ханты ма̄хум алфавитаныл урыл о̄с китыглавес. Ты урыл тав ма̄нь таквс э̄тпост  Россия Президент Владимир Путин ёт хо̄нтхатыгламе порат потыртас. Ань ма̄н округувт рӯпитан ханты учёный-хо̄тпат йильпи алфавит хассыт ос нэ̄пакыт та̄ратаӈкве о̄вылтахтасыт. 
Кӯщай нэ̄ ла̄выс, ань ханты ма̄хум а̄ти туп ма̄н округувт о̄лэ̄гыт, тыима̄гсыл алфавит Россия янытыл пирмайтаӈкве э̄ри. Тав Россия Президентын ты ва̄рмаль урыл потыртас. Ханты алфавит урыл са̄ккон вос пирмайтаве. Ты юи-па̄лт ущ учёный-хо̄тпат йильпи нэ̄пакыт та̄ратаӈкве тах вēрмēгыт. 
Наталья Комарова ос ла̄выс, ань Россия янытыл акв кол ва̄раве, рущ ла̄тӈыл «Фонд развития языков» намаявес. Ты кол ща̄нь ла̄тӈыт э̄лаль тотнэ ма̄гсыл рӯпитаӈкве паты. Россия Президент Владимир Путин Ханты-Мансийск ӯсн ёхтын э̄лы-па̄лт ты распоряжение-нэ̄пак хансыс. 
Ля̄ххал тотнэ ма̄хум пенсият урыл о̄с пумщалахтасыт. 
Ма̄н о̄лнэ ма̄вт са̄в та̄л Ханты-Мансийский негосударственный пенсионный фонд рӯпиты. Округувт о̄лнэ мир та̄нки ма̄гсыланыл пенсия-олн тот акван-атэ̄гыт. Э̄лумхо̄лас договор-нэ̄пак тот хансыс ке, ос олн тувле ойтуӈкве ке о̄вылтахтас, округ  мирколт о̄с аквты са̄вит солко̄ви тав ма̄гсылэ тув ойты ос тыщирыл пенсия-олн атуӈкве нё̄ты. Рущ ла̄тӈыл ты ва̄рмаль «Две пенсии для бюджетников» на-маим о̄лы. Юи-о̄выл та̄лыт округ миркол олн тув щар ат ойтыс. Акв нэ̄ китыглахтас, ты программа э̄лаль рӯпитаӈкве паты ман а̄ти. 
Кӯщай нэ̄ ювле ла̄выс, ань тув 200 со̄тыра арыгкем э̄лумхо̄лас хасхатасыт. Ты ма̄хумн та̄н э̄лаль нё̄туӈкве патэ̄гыт. Ос юи-о̄вылт та̄лыт ат ойтым олныт та̄н ты та̄лт пуссын тув кēтсаныл. Ты фондыт ёт та̄н акваг рӯпитэ̄гыт ос тыт о̄лнэ ма̄хумн пенсия-олн атуӈкве э̄лаль тах нё̄тэ̄гыт. 
Кол ёвтнэ ва̄рмаль урыл потыр тот о̄с о̄лыс. Са̄в та̄л «Доступное жилье молодым семьям» нампа программа  тыт рӯпиты. Ма̄ньлат щēмьят э̄лаль хумус нё̄туӈкве патавет, ты урыл Наталья Комарова китыглавес. Тав ла̄выс, программа 2006 та̄л па̄сныл рӯпиты, ты пора сыс тув 63 со̄тыра щēмья хасхатасыт. 
Китхуйплов та̄л сыс 30 со̄тыра ма̄ньлат хо̄тпат нё̄твēсыт. Акв щēмья акв млн. арыгкем солко̄вил миве. Ты пора сыс округ бюджетныл 19 млрд солко̄ви тув та̄стувес. Тувыл иӈ са̄в щēмья ты олн-нё̄тмил ӯрēгыт. Ма̄н округувт пирмайтым са̄ккон щирыл ма̄хум 35 та̄л то̄влын мус ма̄ньла̄т хо̄тпаг ловиньтавет. То̄ват са̄в та̄л ӯрхатым, та̄ланыл яныгнувег ēмтсыт, та программат наманыл хот-щуртумтавēсыт ос кол ёвтнэ олныл аты майвēсыт. 
То̄ват о̄лнэ кол та̄нки ёвтэ̄гыт ос ты олн-нё̄тмил э̄лаль ӯрēгыт. Ань ты программат 11 со̄тыра щēмьят о̄лнэ кол та̄нки ёвтсыт ос мо̄таныт 36 та̄ланыл ты то̄влы, округ кӯщаит о̄влэ̄т ты ма̄хумн нё̄туӈкве номсэ̄гыт. Кӯщай нэ̄ ла̄выс, ты программан сака са̄в щēмья хасхатасыт, та̄н пуссын олныл ат то̄влавет. Тыима̄гсыл ты программа э̄лаль хумус рӯпитаӈкве тах паты, кӯщаит ань номсахтэ̄гыт. 
Аквта порат ля̄ххал тотнэ ма̄хум балок-колыт о̄лнэ ма̄хум урыл китыглахтасыт. 
Наталья Комарова  ла̄выс, тамле колт урыл са̄кконыт щар нэ̄матыр ат хансыглавес, тыима̄гсыл о̄влэ̄т балок-колт о̄лнэ щēмьят ат нё̄твēсыт. Тувыл э̄рнэ нэ̄пак пирмайтавес, ты ма̄хум йильпи кол ёвтнэ ма̄гсыл олныл ойтуӈкве патвēсыт. 
Ань округ янытыл лов районыт 3900 балок-колытт ма̄хум иӈ олэ̄гыт. 2018 та̄л оигпам мус са̄в олн тах та̄ставе ос са̄в щēмьят йильпи колн тах ва̄нт-лэ̄гыт. Ма̄хум йильпи 
кол ёвтнэ̄ныл ма̄гсыл 8 млрд солко̄вил тах та̄ставет. Мо̄тыт та̄лт щēмьят пуссын йильпи о̄лнэ коланылн ва̄нтлэ̄гыт, балок-колыт нэ̄м-хотьют о̄луӈкве воссыг ат паты. 
Ля̄ххал тотнэ хо̄тпат мо̄т э̄рнэ ва̄рмалит урыл кӯщай нэ̄ о̄с китыгласаныл, хоты порат А̄с я̄ ӯлтта унсах ва̄руӈкве о̄вылтаве, Урай ӯсныл Тюмень ӯс нупыл ма̄шинал яласан лё̄ӈх хунь пинаве, мо̄тыт та̄лт школат ня̄врамыт хумус тыттуӈкве патавет ос са̄в мо̄т ва̄рмалит урыл пӯмщалахтасыт. 
 
