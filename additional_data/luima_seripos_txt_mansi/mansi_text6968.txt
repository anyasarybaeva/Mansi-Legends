
Округувт ВИЧ-инфекция кēлп а̄гмыл акв процент са̄вит ма̄хум ха̄хтым о̄лэ̄гыт. Ка̄сыӈ яныгса̄тыт хо̄тпа ты а̄гмыл ēмтыс. 
Ты тэ̄ла урыл ля̄ххал тотнэ колт «Центр-СПИД» пӯльницат рӯпи­тан яныг лēккар хум Андрей Петровец, эпи­демиологический отделт кӯщай нэ̄ Наталья Бугае­ва ос ма̄хум уральтан нэ̄ Анна Новоженова по­тыртасыт. Ты ва̄рмаль рущ ла̄тӈыл «Здоровье матери и ребёнка при ВИЧ-инфекции» намаим о̄лыс. 
Лēккарыт потраныл щирыл,  мо̄лты та̄лныл ловиньтаӈкве ке, ты та̄л ВИЧ-инфекциял мощ­ща­нув хо̄тпат ха̄хтхатуӈкве патсыт. Тувыл ань ма̄ яны­тыл ма̄хум хащта̄л а̄гмыл ēмталэ̄гыт. Ань са̄в хо̄тпал акван-атхатуӈкве ат ро̄­ви. Ты паттат пӯльницатыт мощ­ща ма̄хум уральтаӈкве патвēсыт, тыима̄гыс ВИЧ-инфекция а̄гм о̄с та ла̄кква-та̄рамлаӈкве вēрми. 
Наталья Бугаева ла̄выс:
– Округувт ВИЧ-ин­фекция а̄гм са̄в та̄л акв тēмыг о̄лыс. Сака ла̄кква ат та̄рамлы кос, та сыс, ань ты хо̄тал мус Югра ма̄т са̄тхуйплов арыгтем со̄тыра э̄лумхо̄лас ты а̄гмыл ēмтсыт. Хащта̄л нэ̄т ос хумыт акван-хуиг­па̄лнэ̄ныл паттат ты а̄гмыл ха̄хтхатэ̄гыт. 

Тувыл са̄всыр мори о̄лнэ хо̄тпат ты а̄гм о̄с ла̄кква-тотыяныл. Ань са̄выӈпа̄лэ 40-50 та̄л яныт хо̄тпат ты а̄гмыл ēмтсыт. Хумыт 60 процент, нэ̄т ос 40 процент тамле а̄гм о̄ньщēгыт. Ань ты накт нэ̄т халт ты а̄гм акваг но̄х-са̄вми. Ос таи ёмас, нэ̄ хо̄т­пат ва̄тихал пӯльницан уральтахтуӈкве ёхталэ̄гыт. 
2020 та̄л сыс 55 са̄­вит процент нэ̄ хо̄тпат ураль­тахтасыт. Та̄н ка̄сыӈ та̄л пӯльницан ялантэ̄гыт, ты хосыт а̄гманыл та̄ра-пат­таве. Тувыл гинеколог-лēккар палт ёхталанэ̄ныл порат, ты а̄гм о̄с хо̄нтаве. То̄ва нэ̄т хунь та̄рвитыӈыщ о̄лэ̄гыт, та̄н ВИЧ-инфекция а̄гм о̄ньщēгыт манос а̄ти, тот о̄с уральтавет. 
«Центр-СПИД» нампа пӯльницат ВИЧ-инфекция а̄гмыл о̄лнэ омат, самын паттын ня̄враманыл ак­ваг уральтым о̄ньщавет. Округувт ты та̄лыт сыс пуссын аквъёт нила со̄­тыра нёлоловса̄т са̄виткем тамле ня̄врам самын патыс. Ань Югра ма̄т кит со̄тыра са̄вит нёлоловхуйплов та̄л яныт ня̄врамыт ВИЧ-инфекция а̄гм о̄ньщēгыт. 
Ань лēккарыт пӯльни­ца­тыт та̄рвитыӈыщ о̄лнэ нэ̄т о̄йканыл ВИЧ-инфекция а̄гмыл о̄с уральтыяныл, та̄н а̄гм ла̄к­ква ул вос тотсаныл. Ты а̄гм са̄ртыннув та̄ра-паттаве ке, хо̄тпа тэ̄рпил хасылтаве. Тот лēккарытн ёмщакв хӯлтаве, а̄гме ла̄кква ул вос та̄рамлас, хумус тавēн о̄луӈкве э̄ри. Ты хосыт тав э̄кватэ ос ня̄враме ты а̄гмыл ат ха̄х­тытэ. 
2020 та̄лт хо̄тхуйплов нэ̄т хуманыл палт тамле а̄гм хо̄нтвес. Ты та̄л ос са̄т хумыт палт тамле а̄гм та̄ра-паттувес. Ань ты нэ̄ хо̄тпат та̄нанылныл ня̄врам са­мын паттысыт, матъёмас ты нэ̄т ос ня̄врамыт ВИЧ-инфекция а̄гмыл ат ха̄х­вēсыт. Та̄н пӯльницат ак­ваг уральтавет. 
Ты а̄гм пусмалтам яныг лēккар хум Андрей Пет­ровец ла̄выс:
– Ань са̄выӈпа̄лэ ВИЧ-инфекция а̄гм па̄влыӈ ма̄т ла̄кква-тотаве. Тот тамле а̄гм са̄внув яныг хо̄тпат о̄ньщēгыт. Ӯст о̄лнэ мир халт са̄выӈпа̄лэ ос 30-та̄л янытыг о̄лнэ ма̄ньлат хо̄тпат ты а̄гмыл ēмтэ̄гыт. Хоты хо̄тпат ты а̄гманыл ат ке пусмалтэ̄гыт, та̄н ак­ваг лю̄лиг ēмтэ̄гыт. Сым­кӣвраныл акваг ва̄г­талыг та ēмты, матыр мо̄т а̄гмыл ке ēмтэ̄гыт, та̄н молях хотталь щалтуӈкве вēр­мēгыт. 
Ма̄хумаквет, на̄н ва̄­ти­хал пӯльницан ураль­тахтуӈкве ялантэ̄н. Хунь ВИЧ-инфекция а̄гм та̄ра-паттаве, лēккарыт ты хо̄т­па пусмалтан ма̄гыс я̄нас тэ̄рпи щё̄питэ̄гыт. Ты тэ̄рпит а̄гмыӈ хо̄тпан ка̄сыӈ хо̄тал аюӈкве э̄ри. Акв хо̄тал тэ̄рпи ат ке аи, ос мо̄т щи­рыл щё̄питаӈкве э̄ри. Ты хосыт хо̄тпа сымкӣвре та̄кнувег ēмты, тав иӈ са̄в та̄л э̄лаль о̄луӈкве вēрми. 
Тувыл ань коронавирус хащта̄л а̄гм о̄лы. Э̄лумхо̄лас ты а̄гмыл ēмтнэ̄тэ порат, тавēн та̄рвит сака ул вос о̄лыс, ань ма̄хум прививкал ва̄равет. ВИЧ-ин­фекция а̄гм о̄щнэ хо̄тпатн тамле прививка ва̄руӈкве ро̄ви. Лēккарыт ла̄всыт, нэ̄матыр лю̄ль ва̄рмаль ат ēмты. 
Николай МЕРОВ
