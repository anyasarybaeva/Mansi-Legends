
Вōртур э̄тпос 25-26 хōталыгт кит ялпыӈ хōталыг ōлсыг – 70 тāлыг ēмтыс, хунь Ха̄льӯс ляпат ōвыл газ хōнтвес ос ты тāл пāвыл 430 тāлэ то̄влыс.
Пӯмыщ суссылтап щё̄питавес
1953 тāл сӯкыр э̄тпос 21 хōталэ̄т йильпи пора ёхтыс, та тāлт геолог хōт­пат Ха̄льӯс районт «Сква­жина Р-1» мāт газ хōнт­сыт. Ань ты кастыл Хāльӯс краеведческий музейт пӯмыщ суссылтап пӯсвес, рущ щирыл тох намаявес - «Землю рвал природный газ…». Архивный отделт рӯпи­тан хōтпат сāв пēс йис нэ̄пакыт ос хури тув мӯй­луптасыт. Наталья Рауданен ты суссылтапт Анатолий Белый хансум стиханэ татем нё̄тнэг ловиньтасанэ.
О̄выл ла̄тыӈ Хāльӯс кӯщай хум Дмитрий Меньшиков лāвыс, тав газ но̄х-вим яныгпа̄ла хо̄тпат, хотьют са̄в тāл газовый отраслит рӯпи­тас, та̄наныл янытласанэ. Тав тох потыртас: 
– Я̄тил ма̄хумаквет! Округув ос Россияв мāгыс яныг вāрмаль вāрсын, на̄н газ хōнтсын, ам на̄нан янытлыянум! Мāн газ ёт ёмщакве ōлэ̄в, юн рēгыӈ ос посыӈ. Тыи ма̄гсыл на̄нан яныг пӯмащипа ла̄тыӈ ла̄вēв, ёмщакве ос сōтыӈыщ э̄лаль ōлэ̄н!»
Хумыс та по­рат Ха̄льӯс районт ма̄хум ōлсыт, хумус рӯпитасыт, Таисия Никифо­ровна Пастухова та урыл хансум лāтӈанэ Ольга Шиповалова, Ар­хив­ный отделт кӯщай ва̄ӈын нэ̄ ловиньтасанэ: 
«Та порат сака тāрви­тыӈ ōлыс. Газ но̄х-винэ хōтпат ат вāсыт, мā ман­хурип щунь ōньщи. Па̄­вылт о̄лнэ мир ос нāй но̄х-пēламтаӈкве пилсыт. Тāн хоса та мāт рӯпи­та­сыт, рāкт ёт вит ёлаль сōсантасыт ос ёмщакве кēр ут тӯщ­тысыт. Газ кин­сым мāн сāв мāт рӯ­пи­та­сӯв, Берё­зовский, Дём­и­н­ский ос мōт мāтт сква­жи­нат хилсӯв, та по­рат Лев Иванович Ров­нин о̄йка ёт «Тюмень­гео­логия» ор­гани­зацият рӯ­питасӯв».
«Берёзовогаз» кӯщай хум Алексей Федотов газ но̄х-винэ яныгпа̄ла хо̄т­пат ос муй мир ёт паща­лахтас ос ты ялпыӈ хōтал ёт янытласанэ. Тав лāвыс, манах ōлнэ кол газ ōщсыт: 1963-1964 тāлыгт – 37 колыт, ань ты йист – 3 сōтыра 400 колыт.
О̄лнэ колыл майвēсыт
Павел Артеев, Ха̄льӯс район кӯщай хум, тōва мāхум йильпи колн вāнт­лын мāгыс туманнēлмыт мӯйлуптас. Тав та̄нанылн ла̄выс: 
– Тыхōтал сака ёмас хōтал, мāн пāвлув нам­хо̄талэ янытлылӯв, тамле ялпыӈ хōталт нāн йильпи ōлнэ колн ōлуӈкве щал­тэгы̄н. Нāн сōтыӈыщ ос ёмщакве ōлэ̄н.
Та юи-па̄лт сāвсыр мāтт рӯпитан мāхум пуссын площадь хосыт ё̄мсыт, пēс йис порат ка̄нащит хумус масхатыгласыт, тōваныл тамле маснут масапасыт ос мир э̄лы-палт та ё̄мантасыт.
Па̄влыӈ ма̄хум кассыт
Пӯльницат ма̄нь лēк­карыг рӯпитан нэ̄ Вера Алгазина «Берёзов Движ» каснэ мāт хāйтыс, тав тох потыртас:
– Ам 10 вēрыста хāйт­сум, хунь фестиваль урыл ля̄ххал ищхӣпыӈ ут хосыт кāсаласлум, ам лāвсум, мо̄т хо̄тпат ёт касуӈкве ōс патэ̄гум. Мāнь порат ам аквписыг товтыл хāйтсум, волейболыт ёнга­сасӯв ос сāв мōт каснэ мāт ам кассум.
Белоярский районныл мӯй мир ёхталас
Белоярский район кӯщай хум Сергей Ма­нен­ков делегация ёт тув о̄с ёхталас. 1988 тāл мус Белоярский ос Хāльӯс акв районыг ōлсыг. Ты кӯщай тамле лāтыӈ лāвыс: 
– Паща олэ̄н, я̄тил миркве! Ам районын мāгыс яныг пӯмащипа лāвēгум, нāн мāн мāгсы­лув ща̄нит-а̄щит хольт, мāнав янмалтасы̄н ос э̄лаль кēтсаны̄н. 33 тāл сыс ам амки районумт пуӈктотэ̄гум. Ос тох лāвуӈкве таӈхēгум, 15 тāл ке рӯ­питэ̄гын, наӈ та рӯпата тāл э̄лаль ōлуӈкве щар ат вēрмēгын. Ма̄н тыт о̄лнэ хōтпат пуссын янытлыя­нӯв, мāнь ня̄вра­мыт ёмщакве вос ōлэ̄гыт. Тāн пуссын ёмасыт, хунь сāв āги-апыг яныгми – тыи сака ёмас!
Па̄выл кант са̄в пӯмыщ о̄лыс, ня̄врамыт ёнгасасыт, мāхманув та̄нти ва̄рим ос щё̄питам тэ̄нутаныл, та̄нти ка̄тыл ма̄щтырлам пормасаныл тыналасыт. Э̄типāлаг концерт ōлыс, тот пāвылт ōлнэ э̄ргын хōтпат ос мӯй хōтпат э̄р­гысыт, мāхум йӣквсыт, юр­таныл, руманыл ос рӯтаныл ёт хōнтха­тыг­ла­сыт, татем нё̄тнэ фей­ер­верк ōлыс. Мӯйлум хōтпат ты ялпыӈ хōтал урыл сāв тāл номуӈкве тах патэ̄гыт.
Ханты хум такви мōйтанэ урыл потыртас
Писателиг о̄лнэ ос «Ханты ясаӈ» газетат кор­респондентыг рӯпи­тан хум Владимир Енов, Хāльӯст нэ̄пак ловиньтан колт мир ёт хōнтхатыглас. Тав потыртас, хōт самын патыс, хōт ханищтахтас ос хōт рӯпиты. 
Тав щащēкватэ ос ōпарище ёт яныгмас, тэ̄н кāсыӈ э̄типāлаг са̄всыр пӯмыщ мōйтыт мōйтсы̄г ос пēс йис потрыт потыр­тасы̄г. Ōпатэ тох лāвыс, апге хунь яныгнув ēмты, тав мōйтыт хансуӈкве паты.
Тав сымēт ты лāтӈыт аквписыг ōщсанэ. Хунь та пора ёхтыс, тав мōйтыт хансуӈкве та патыс. Хан­сум потранэ сāв ёмас номт мирн тотэ̄гыт, хумус ёмащакв ōлуӈкве э̄ри, тот ловиньтаӈкве рōви. Ма̄хум ёмас номтыл ос мо̄т хōтпат ёт юртыӈыщ вос о̄лэ̄гыт, мирн нё̄тэ̄гыт, мā-вит ос ӯйхулыт ӯрга­лэ̄гыт, урккуӈкве ōс ат ро̄ви.
– Владимир Егорович Енов ёт хōнтхатыгла̄луӈ­кве ос потыртаӈкв а̄нумн сака пӯмащ о̄лыс. Тав сака сымыӈ хум-хōтпа, такви ōлнэ мāтэ ос мāхманэ э̄рупты. Та урыл сāв мōйт хансыс. Ань ты йист тамле хо̄тпа мощща. Сака ёмас, тав мāн палтув ёхталас. Ос тавēн ёмас ла̄тӈыт ла̄вēгум, мӯтрыӈ мōй­тыт ос потрыт э̄лаль вос хансы, - тамле сымыӈ ла̄тыӈ Хāльӯст о̄лнэ э̄ква Валентина Литвиненко лāвыс.
Мōт хōталт Владимир Енов ня̄врамыт ёт хōнт­хатыглас ос тāнанылн диплом-нэ̄пакыт мӯй­луп­тас, ты ня̄врамыт мощ­щаг хультум мирыт урыл касылт потрыт хассыт. Хотьютаныл но̄х-патыс, та̄наныл янытласанэ.
Иван Коновалов Хāль­ӯс школат 11 классыт ханищтахты, потре сака ёмащакв хансыстэ, тав тох потыртас: 
– Ам сāв нэ̄пак ловиньтэ̄гум, аквписыг нэ̄пак ловиньтан колн ялантэ̄гум. Та колт рӯпи­тан нэ̄т ня̄врамыт ма̄гыс касыл щё̄пита̄лсыт. Тот сāв китыглахтын лāтыӈ сосса мир урыл ōлыс. Ам ты потыр ёмщакв хан­сыс­лум. Āнумн ханты ос мāньщи лāтӈыт ловинь­таӈкве сака пӯмыщ ōлыс, та ла̄тӈыт толмащлаӈкве э̄рыс ос э̄рнэ щирыл тāнаныл хансуӈкве.
Оксана АЛБИНА
