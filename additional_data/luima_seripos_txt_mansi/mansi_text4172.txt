
Ханты-Мансийск ӯс Россия янытыл ань Йильпи та̄л мӯйлын ӯсыг ла̄ввес. На̄лми ва̄тат āнохныл ва̄рим ма̄харыт ляпат онтолов ё̄рнкол тӯщталавес. Ты ва̄рмаль рущ ла̄тӈыл «Чумовая улица» намая̄лвес, ма̄хум тэ̄лы ялпыӈ хо̄талыт сыс тув ёхталасыт.

	Ё̄рнколытыт сосса ма̄хманув рӯпитасыт. Та̄н мӯй ма̄хум ма̄гыс ка̄сыӈ хо̄тал мохсаӈыл, ӯсхулыл атыӈ исмит ос са̄лы нё̄выль па̄йтыгласыт. Ка̄сащан хо̄тпат ё̄рнколт э̄т хӯлуӈкве вēрмысыт, таве олн ма̄гыс виӈкве ро̄выс. Тувыл мӯй хо̄тпат са̄лыӈ суныл ос а̄мпыӈ суныл тотыглавēсыт. Ты кастыл са̄лыӈколныл матахмат са̄лы тыг тотыглавес.

	Ты порат мо̄т ӯсытныл са̄в мир мӯйлуӈкве тыг ёхталасыт. Ханты-Мансийск ӯс янытыл са̄всыр ма̄т мӯйлуӈкве ро̄выс. Ё̄рнколт ка̄тыл ва̄рим пēс йис пормасыт суссылтавēсыт. Тот хантыт ос ма̄ньщит о̄лупсаныл урыл потыртавес.

	Ты ва̄рмаль о̄вылтым хо̄талт пуссын аквъёт тув акв со̄тыра китса̄ткем э̄лумхо̄лас ёхталас. Хӯл исмитыл хӯрум яныг пӯт ос са̄лы нё̄выль пӯт па̄йтыглавес. Ӯщлахтын порат тот са̄в пӯмыщ ва̄рмаль щё̄пита̄лвес. Мӯй ма̄хум кассыт, ёнгысыт ос нас ё̄мыгтым ӯщлахтасыт.
