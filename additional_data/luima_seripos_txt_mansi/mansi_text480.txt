
Округ Думат рӯпитан депутатыт сапра̄нин  акван-атхатыгламаныл порат хусахтем са̄всыр са̄ккон пирмайтасыт. Ты халт та̄н о̄лнэ колыт урыл потыртасыт.
 «О регулировании отдельных жилищных отношений» нампа са̄ккон щирыл округувт колыт ӯнттуӈкве тах патавет. Борис Хохряков, округ Дума кущай хум, ла̄выс, ты са̄ккон округ Думат Молодёжный палатат рӯпитан ма̄ньлат хо̄тпат хансуӈкве номылматсыт. 
Ты нэ̄пак щирыл тамле колт о̄лнэ щēмьят мощща олн ойтуӈкв  патэ̄гыт. Тамле колыт  Нефтеюганск, Ханты-Мансийск ос Сургут ӯсытт тах ӯнттавет. 
Тамле колыт ӯнттым округув олн тах сэ̄лы. Мо̄т са̄ккон «Обеспечение доступным и 
комфортным жильём жителей Югры 2014-2020 годы» хосыт ма̄хум йильпи щирыл кол ёвтуӈкве тах патэ̄гыт. Ань рӯпитан программа хосыт соссаӈ, ма̄ньлат щēмьят, бюджетыт рӯпитан ма̄хум субсидия-олныл кол ёвтнэ ма̄гсыл мивет. Йильпи 2014 та̄лныл кол ёвтуӈкве ка̄сащан хо̄тпат та̄нки олн атуӈкве патэ̄гыт ос ипотечный агентстван олнаныл тах пиныяныл. Тувыл 2018 та̄л юи-па̄лт та̄н ты олныл кол ёвтуӈкв тах нё̄тавет. Кӯщаит ла̄всыт, округувт ты программа хосыт 5 со̄тыра арыгкем э̄лумхо̄лас кол тах ёвтэ̄гыт. 
Ос акв са̄ккон щирыл яныг ма̄шинал манос автобусыл яласан хо̄тпат «транспортный налогыг» ла̄внэ олн ань туп 50% са̄вит ойтуӈкв патэ̄гыт. «Природный газыл» яласан ма̄шина о̄щнэ хо̄тпат - туп та̄н мощщанув налог-олн тах ойтэ̄гыт.  
Ты коныпал сапра̄нит ма̄хум са̄в та̄л рӯпитан хо̄тпат Почётный грамотал мисаныл. Тувыл судья-хо̄тпат пēриясыт. Ос са̄в мо̄т э̄рнэ са̄кконыт тот пирмайтасыт.
 
Людмила Тасманова 
 
