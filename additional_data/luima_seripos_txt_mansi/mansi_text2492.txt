

	Мощ мо̄лалнув соссаӈ ня̄врамыт ёнгын утыт Ханты-Мансийск ӯст о̄лнэ «Торум Маа» музей колт суссылтавēсыт. Ты суссылтап рущ ла̄тӈыл «Мир детства» ла̄ввес. Ӯсыӈ ма̄т яныгман ня̄врамыт ма̄гыс тав ма̄к пӯмщиг о̄лыс. Та̄н вос ва̄гыт, манхурип ёнгын утыл па̄влыӈ ос ё̄рӈколыӈ ня̄врамыт ёнгасэ̄гыт. Ма̄нь ня̄врамыт маснутыт тот о̄с суссылтавēсыт. Та урыл Ирина Ксенофонтова потыртас, нэ̄ «Торум Маа» музейт научный сотрудникыг рӯпиты. 

	Севастополь ӯст о̄лнэ хум Александр Сергиенко ня̄врамыт по̄слум хурияныл ма̄нь выставкан атыгласанэ. Тав «Живой журнал» нампа ма̄т хурит по̄слым рӯпиты. 

	Хурит сунсыгламаныл юи-па̄лт ня̄врамыт мо̄т колнакн ва̄нттувēсыт. Та̄н Мария Кузьминична Волдина ёт тот ва̄йхатасыт, ханты э̄ква та̄нанылн яныгмам та̄ланэ урыл потыртас. Та порат манырсыр ёнгын утыл ёнгасасыт, ос хунь тав о̄выл щёс ю̄нтуп ка̄тын вистэ. Ёхталам ня̄врамытн сака пӯмащ о̄лыс. Юв миннэ̄ныл порат а̄гирищит о̄маныл ёт титынтыг ёхталаӈкв ла̄вхатсыт.

	 

	Александр ВЬЮТКИН
