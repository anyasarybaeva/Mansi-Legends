
Ханты-Мансийский район Приобский месторождение ма̄т «Обь» нампа община о̄лы. Ам «Югория» телекомпаният рӯпитан ос ля̄ххал тотнэ ма̄хум ёт тув ялсум, ма̄шинал щё̄с арыгтем минасӯв. Хосат тот па̄выл о̄лум, ань туп хӯрум пēс кол хультсыт. Та ма̄т «Обь» община хӯл щё̄питан коланэ ӯнттымат.

	Община кӯщай Анриетта Олеговна Вагнер тох потыртас: «2011 та̄лт ам грант-олн ка̄тын-паттысум. Та порат ам тыт ма̄ ёвтсум, ма̄хманум ёт рӯпитаӈкве та о̄вылтахтасӯв. Ты колув ӯнттыслӯв, хӯл щё̄питан са̄всыр ма̄шинат (хӯл сакватан, восытаптан, то̄слын, нильнэ ос хӯлсов хот-винэ ма̄гыс ма̄шинат) ла̄щал-ла̄щал ёвтуӈкве патсӯв. Мо̄лты та̄л юи-о̄выл э̄тпосэ̄т пельменит ва̄рнэ ма̄шина ёвтсӯв. Ань тай сака кӯстыр рӯпитаӈкве. Пельменит са̄лы ос янгуй нё̄влил ва̄рēв, сорт ос сыг хӯлыл ва̄рēв. Ювле хультум са̄тыт котлета ва̄рнэ ма̄шина ёвтсӯв, ты э̄лы-па̄лт ка̄тыл ва̄рсӯв. Хӯл ма̄нти алыщлэ̄в, то̄ванакт хотты ма̄т ёвтэ̄в, ма̄шинал тыг тотыянӯв. 

	Ам ётум лов арыг хо̄тпа рӯпитэ̄гыт. Ат хо̄тпа тыт тармыл о̄лэ̄гыт. Тыг ам ва̄тихал ёхталэ̄гум. Хунь ма̄хманум хӯл щё̄питаӈкве ат а̄лымēгыт, ам та̄наныл нё̄тыянум, та̄н ётаныл лю̄люмтэ̄гум, хӯл нилēгум, яктэ̄гум. Ма̄хманум ка̄сыӈаныл са̄всыр рӯпата ва̄руӈкве ха̄сэ̄гыт. Тыт рӯпитанэ̄ныл коныпал пил ва̄тнэ пора ёхты, пил ва̄тэ̄гыт, ла̄хс атэ̄гыт, хӯл алыщлэ̄гыт. То̄ванакт ам ётум са̄лыӈ ма̄хум палт яланта̄лэ̄гыт, ё̄рнкол тӯщтуӈкве ха̄сэ̄гыт.

	Выставкатын ма̄н са̄всыр хӯл тотыглэ̄в: солвалыӈ хӯл, восы-таптым сорт ос сорх, исум щирыл щё̄питым хӯл, са̄всыр хӯлыӈ тэ̄нут ва̄рēв. То̄ва хӯланув хорамыӈ то̄тапсовын пиныянӯв. Тамле хӯл мӯйлупса пēнтсыл хотьютн миӈкве ро̄ви, ма̄хум сака ёвтэ̄гыт». 

	Ты нэ̄ ла̄ви, ань тамле то̄тапсов тынэ акв со̄тыра солко̄ви. Конытэ ма̄ньщи хансал щуртгалым о̄лы. Сыресыр то̄тапсовыт ква̄лтапаптэ̄гыт. Ты улпыл ӯсыӈ ма̄хум та̄н пӯмыщ ма̄гыс ёвтэ̄гыт. Па̄влыӈ ма̄хум тай тувле нупыл тэ̄ланыл а̄ти, пувум хӯланыл хӯргын пинумтыяныл, нэ̄матыр то̄тап ат э̄ри.  

	Юрий Гедз сыг хӯл яктыс, тав ла̄выс:«Ты общинат ам 2012 та̄л па̄сныл рӯпитэ̄гум. Тӯя порат тыт сака ёмас, хӯл алыщлэ̄в. Ам Курган па̄вылныл ёхтысум, тот нэ̄мхуньт хӯл ат алыщла̄лсум. Пил ва̄тнэ пора ёхты, пил ва̄тэ̄в, ла̄хс атэ̄в, то̄слыянӯв. Э̄лнаӈ нё̄выль са̄грапыл са̄грысӯв, ань нё̄выль сартнэ ма̄шина о̄лы. Рӯпитаӈкве татем кӯпнит, олнло̄мтыл ойтавēв. Тыт а̄нумн сака мӯсты». 

	Виктор Гуценко нё̄влил са̄всыр тэ̄нут щё̄питы, ма̄шинал ма̄ниг сакватыянэ. Яныг морозилка капай суссылтас, тот та̄с нё̄выль са̄в о̄ньщēгыт. Юрий Гедз ёт нё̄выль сартнэ ма̄шинал са̄лы нё̄выль сартсы̄г. Са̄груӈкве, хӯтсаӈкве ат э̄ри, нэ̄мат ло̄мтыт ла̄кква ат паргēгыт – татем молях, нё̄выль ло̄мта-ныл щар суйта̄л киттыг та сартумтавет, ман янытыг э̄ри, та янытыг сартыяныл. Рӯпитан ма̄наныл сыстам.  

	Руслан Мингалев хӯл восытапты, солвалты. Тувыл хӯлыӈ тэ̄нут (рулетыт) ва̄ри – хӯл охсат солвалтыянэ, са̄всыр лӯптатыл (приправатыл) паргалтыянэ, тув хотталь акван-ма̄нигтыянэ, сэ̄тапыл пēрсалыянэ. Тав о̄с акв-кит ла̄тыӈ ла̄выс: «Хӯл яктуӈкве, хӯлыӈ тэ̄нут ва̄руӈкве ам амти ханищтахтасум. Тыт рӯпитаӈкве, о̄луӈкве сака ёмас». 

	Михаил Попов хӯл нильнэ ос хӯл сов хот-винэ ма̄шинат ёт рӯпиты, тав тох потыртас: «Хӯл щё̄питан утыт та̄л та̄рвитыӈ о̄лыс. Хӯл ка̄тыл нильсӯв, сака хоса рӯпитасӯв. Ань тай татем ёмас, кӯстыр». Со̄ль, хӯланыл хот-ловтыяныл, яктыяныл, хӯл сов хот-винэ ма̄шина тӣвырн та нарумта̄лыяныл. Я-ты, щар сыстам, совта̄л ло̄мтыт кональ та нэ̄глапēгыт. Анриетта ла̄ви, ты ма̄шина тав 2012 та̄лт ёвтыстэ. Та юи-па̄лт хӯл ос нё̄выль сакватан ма̄шина ёвтыс. 

	Тамле яныг мясорубка капайн ма̄ниг яктым хӯл ло̄мтыт пинсыт, утаныл ква̄лтапаптысаныл, щар аквта торыг ма̄ниг та сакватапвēсыт. Тох хумус ат рӯпитаӈкве, атхунь кӯпнит, мувлахи та са̄вит ма̄шинат, ма̄хум сома ёнгасэ̄гыт. Нэ̄т-хумит пуссын тамле ка̄ркамыт, хо̄тпа нупыл сымыӈ ма̄хум.

	Та кол ма̄н янытэ̄т сунсыгласлӯв, по̄слыс-лув, кинан ва̄рвес. Анриеттан ос тав ётэ рӯпитан хо̄тпатн пӯ-мащипа ла̄тыӈ ла̄всӯв. Ты я̄тил ка̄ркам ма̄хум пуссын пуста̄гыл вос о̄лэ̄гыт, атыӈ хӯл са̄в вос щё̄питэ̄гыт.

	Светлана Ромбандеева

	хансыс ос хурит ва̄рыс.
