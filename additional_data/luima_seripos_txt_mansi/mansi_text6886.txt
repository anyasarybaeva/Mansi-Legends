
Россия янытыл о̄лнэ мощщаг хультум ма̄хум наманыл ты та̄лныл акв нэ̄пакн хансуӈкве патвēсыт. Ты яныг рӯпата Россия федеральный агентство-колт (ФАДН) рӯпитан хо̄тпат ва̄рияныл.
Ма̄ньщи, ханты ос ё̄рн ма̄хумн тув хасхатуӈкве о̄с э̄ри. Э̄лумхо̄лас наме тув вос хансаве, такви нэ̄паканэ ос заявление тув вос кēтыянэ.
Ма̄н округувт яныг­поль э̄тпос 30 хо̄талныл МФЦ-кол щирыл нэ̄пакыт кēтуӈкве тув ро̄ви. 
Ты кол кӯщаиг рӯпитан хум Владимир Михай­лов ла̄выс: 
– Нэ̄паканын Москва ӯст о̄лнэ феде­ральный агентство-колн на̄нкинāн тотуӈкве манос почта щи­рыл кēтуӈкве вēрмē­гын. Ань МФЦ-колт рӯпи­тан ма̄хум сосса щēмьят наманыл тув хансуӈкве о̄с нё̄тыяныл. Тув ёхталан ма̄гсыл талон виӈкве э̄ри. Тот рӯпитан хо̄тпат та̄нки заявление-нэ̄пак хансэ̄гыт, э̄лумхо̄лас туп такви катпосэ пины. Олн ты ва̄рмаль ма̄гсыл та̄н ат выгыт.  
«Югра лылыēп» обще­ственный организация кӯщай нэ̄ Людмила Алфёрова ла̄выс:
– Ма̄хманув акваг китыглахтэ̄гыт, маныр ма̄гсыл та̄н реестр-нэ̄­пакн хансавет? Ма̄н ювле потыртэ̄в, Россият о̄лнэ мощщаг хультум мирыт тох пуссын ёмащакв ловиньтавет. 
Ань паспорт-нэ̄пака­нувт национальность ат хансаве. Сосса хо̄тпа мощща хультыс, та̄н ӯрга­лым о̄ньщавет, са̄кконы­тыл пирмайтавет ос са̄всыр щирыл нё̄тавет. Кӯщаитн ёмащакв ва̄ӈкве э̄ри, манаса̄вит мощщаг хультум мирыт Россият о̄лэ̄гыт, таима̄гсыл тамле реестр-нэ̄пак ты ва̄раве.
Лӯима̄ янытыл о̄лнэ мирыт пуссын тув хунь хансавет, мирколт ос са̄в мо̄т ма̄тт рӯпитан кӯщаит ты нэ̄пак та̄нки тот сун­суӈкве патэ̄гыт. Сосса щēмьят нё̄тмил винэ ма̄гсыл са̄в нэ̄пакыт ак­ван-атуӈкв то̄нт ат э̄ри.
Людмила Александ­ровна ла̄выс, ма̄н окру­гувт 30 со̄тыра арыгкем ма̄ньщи, ханты ос ё̄рн ма̄хум о̄лэ̄гыт. Ты та̄л рēтыӈ ю̄свой э̄тпосныл ма̄н округувт кит со̄тыра 470 э̄лумхо̄лас нэ̄пака­ныл Москва ӯсн кēтсыт, ос 209 хо̄тпа реестрын туп хасвēсыт. Тыима̄гсыл кӯщай нэ̄ ма̄хум во̄виянэ, та̄нки нэ̄паканыл МФЦ-кол щирыл вос кēтяныл. 
Кӯщай нэ̄ тох потыр­тас: «Ня̄враманын ха­нищ­тахтуӈкве э̄лаль ке таӈ­хēгыт манос хӯл алыщ­лан ма̄гсыл квота-нэ̄­пак э̄рмыглы ке, кӯщаит ты реестр та̄ра наманын тот хо̄нтыяныл ос на̄нан тах нё̄тэ̄гыт. Ты сака ёмас ос э̄рнэ тэ̄ла. Наманын молях тув вос хансавет, нэ̄паканын МФЦ-кол щи­рыл кēтэ̄н, тот заявление хансуӈкве нё̄тавēн».  
Людмила ТЕТКИНА
 
