
Ханты-Мансийск ӯст ты э̄тпост атхуйплов щислат «Тылащ Пори» («Э̄тпос Пӯри») ханты ос ма̄ньщи ма̄хум пēс ялпыӈ хо̄тал мӯйлувес. Тамле ялпыӈ хо̄тал тӯя ёхтынэ̄т порат ос э̄тпос яныгман сыс акваг ва̄рыглаве. То̄нт «То̄рум Маа» музей яныг канын ма̄хум во̄вавет ос та̄н тот пӯрлахтэ̄гыт.  
Ка̄сыӈъēмт «Тылащ Пори» янытлан хо̄тал э̄лы-па̄лт музейт рӯпитан ма̄ньлат хо̄тпат ӯст о̄лнэ хантыт, ма̄ньщит палт юв ёхталэ̄гыт ос пӯрлахтын ма̄гыс тэ̄нут атэ̄гыт. Та̄н о̄влэ̄т йӣв ма̄нтыл а̄виянылт щихыртан суй ва̄рēгыт ос ты мус ла̄вē­гыт: «Э̄тпос, э̄тпос тэ̄ӈкве ос аюӈкве таӈхи. На̄й-нэ̄ йильпи э̄тпос-пыг, То̄рум э̄тпос-пыг самын патыс! Тэ̄ӈкве во̄ви». 
Та юи-па̄лт мӯй хо̄тпат юв-щалтэ̄гыт ос мӯйлуп­сал мивет. Ту­выл кон-ква̄лнэныл порат та̄н ла̄вēгыт: «Сӯмъяхын та̄тлыг ке о̄лыс, ань вос та̄гиньты. А̄ныса̄н патта­тэ̄ныл но̄ӈхаль пиным ке о̄лы, э̄рнэ̄г вос ӯнттаве. Тэ̄нэ пасанын акваг тэ̄нут вос о̄ньщи, сӯмъяхын та̄глэ̄кв вос ēмты». 
Мӯйлын коланылт атым тэ̄нутыт мо̄т хо̄талэ̄т пӯрлахтын пасанын ӯнт­тавет. Тынакт ань Фаина Павловна Иштимирова, Анна Илларионовна Зверева ос Тамара Сергеевна Мерова ко­лытын мӯйлупса атуӈкве ялсыт. 
Аквта хо̄талэ̄т музейт рӯпитан нэ̄т «Ня̄нь вой» нампа ханищтан щё̄с щё̄пита̄лсыт. Тув ня̄нь ва̄рнэ ка̄сащан хо̄тпат ёхталасыт ос та̄н ня̄нь сумил тэ̄лыгтасыт ос па̄рт тармыл ӯйхул хурит пинсаныл ос мощ по̄льтысаныл. Та щирыл са̄лы, мис, лув, па̄ля, щищкурек ос мо̄т ӯй­хулыт хурияныл ня̄ниг ва̄руӈкве ханищтавēсыт.    
Ос мо̄тыт хо̄талт э̄ти­па̄лаг ӯст о̄лнэ ма̄хум «То̄рум Маа» яныг канын во̄ввēсыт. О̄влэ̄т мӯй ма̄хум «Хо̄тал» нампа А̄с-угорский театр щё̄питам тӯлыглап суссыт. Артистат «Э̄тпос – матум о̄йка» пӯмыщ ёныг суссылтасыт. Ма̄хумн тав сака мӯстыс. 
Э̄типа̄лаг такем тӯял­тах­тас ос нэ̄мхотьют сысы ат минас, пуссын пӯмщалахтым э̄лаль мӯйлы­сыт, ня̄врамыт ёнгысыт, поргысыт. 
Музей кӯщай нэ̄ Людмила Александровна Алфёрова мӯйлын ми­рытн паща ла̄тыӈ ла̄выс ос пӯрлахтын канын яныгпа̄ла сосса ма̄хум во̄всанэ. Та̄н халанылт о̄выл щёс ма̄ньнув хо̄тпат о̄лсыт. Ань пӯрлахтын ва̄рмаль э̄лаль тотнэ ма̄­гыс вос ва̄ганыл. 
Сургутский район­ныл ханты э̄кваг-о̄йкаг Данил Николаевич ос Эльвира Николаевна Покачевыг ёхталасы̄г. Данил Николаевич Покачев са̄в пēс накыт ва̄г, тав ань ханты ла̄тӈыл по̄икщас ос тэ̄н Виктор Банк ёт аквъёт пēс нак щё̄питасы̄г. 
Мӯйлын ма̄хум халт кинат по̄слахтан хум Дмитрий Дюжев о̄лыс. Тав пуссын ва̄рмалит суссанэ, хӯнтлысанэ ос сака ощатахтас. Пасан ва̄тат Мария Кузьмини­чна Волдина тавēн сосса ма̄хум йис о̄лупсаныл о̄вылтыт потыртас ос акв мо̄йт мо̄йтыс. 
Та юи-па̄лт Дмитрий Дюжев ма̄навн ла̄выс: 
– Ам тыг ёхтыгла­мум ма̄гыс сака ща̄гтсум. Ты ма̄ сака нё̄тнэ ос тыт такем ёмас ма̄хум о̄лэ̄гыт. Та̄н ма̄-вит э̄руптэ̄гыт, ӯрга­лыяныл ос мо̄т мирыт аквтох о̄луӈ­кве ханищтыяныл. 
Ам яныг ӯст о̄лкемт, нэ̄мхуньт тамле тӯйтыӈ хо̄талн ат ликмыгласум. Ты э̄типа̄лаг тай такем яныг сыстам тӯйт тӯйис. Ма̄хумн нэ̄мат торас ат ва̄ри, та̄н аквтупмат сыстамтахтэ̄гыт, номта­ныл посыӈ ос пуссын ща̄гтым о̄лэ̄гыт. 
По̄икщан хо̄тпа такви ща̄нь ла̄тӈēтыл ма̄-вит нупыл по̄икщи, посыӈ хо̄тал, мирыт акван-юрщхатнэ ла̄тыӈ ла̄ви. Ты ялпыӈ ма̄т лю̄лим ам йӣвыт суяныл хӯн­там­ласанум. То̄ват о̄влэ̄т а̄сталыг лю̄лēгыт, мо̄та­ныт во̄тн хо̄явет ос това­ныл­тыл суй ва̄рēгыт. Мария Кузьминична ам нуплум ла̄выс, ам нюлы йӣв хурипа, то̄нт ам та̄ра ты йӣв атэ атаяслум, а̄нум тыи сака мӯсты. Ань Россият о̄лнэ ка̄сыӈ хо̄тпа тамле ялпыӈ ма̄н вос ёх­тала̄лнув ос са̄в со̄т вос о̄щнув.
Тамара МЕРОВА
