
Ювле хультум э̄тпос оигпам ляпат яныг кӯщай нэ̄ Наталья Комарова тыт о̄лнэ мирн ла̄тыӈ кēтыс. Та̄л сыс округ миркол кӯщаит ос такви ва̄рум рӯпататэ урыл округ депутат-хо̄тпат э̄лы-па̄лт потыртас. 
Мир пусмалан ва̄рмаль 
Кӯщай нэ̄ ла̄выс, ма̄нь па̄вылквет о̄лнэ 88 пӯль­ницат «Удаленное кон­сультирование» нампа ищхӣпыӈ утыл ты та̄л ва̄рвēсыт. Нёлолов э̄тпос сыс лēккарыт 11 со̄тыра э̄лумхо̄лас ёт ты ищхӣ­пыӈ ут хосыт потырта­сыт ос а̄гманыл тох пус­малтасыт. 
Сургут ӯст йильпи пӯльница ӯнттувес, та̄р­витыӈыщ о̄лнэ нэ̄т ос ущты самын патум ня̄в­рамыт тот ань пусмалта­вет. Нижневартовск ӯст яныг пӯльница аквпалъ­ēре ма̄нь таквс э̄тпосныл рӯпиты, мо̄тпалъēре 2022 та̄л ма̄ньполь э̄тпост ӯнттуӈкве тах а̄стлаве. 
Ты та̄л оигпан э̄лы-па̄лт Ханты-Мансийский район Горноправдинск па̄вылт пӯльница рӯпи­таӈкве тах о̄вылтахты. Ха̄льӯст о̄лнэ пӯльница ос ты та̄лт ёмащакв щё̄­питавес. Округ янытыл о̄лнэ пӯльницат ма̄хум пусмалтан 157 йильпи ищхӣпыӈ утыл ос 53 ма̄шинал ёвтвēсыт. 
Ты пора сыс «Госус­лу­ги» нампа ло̄пс хосыт ма̄хум акв млн са̄вит талон-нэ̄пак лēккарыт палт висыт. Ань нила со̄тыра 500 лēккарыт ос ма̄нь лēккарыт корона­вирус-а̄гмыл ма̄хум пусмалтым рӯпитэ̄гыт. 

Тыт о̄лнэ ма̄хум нё̄тавет
Нусаг о̄лнэ щēмьят, рӯпата та̄л хультум хо̄т­пат ань акваг нё̄тавет. Ты та̄лт 348 со̄тыра хо̄тпат «социальный контракт» нампа нэ̄пак щирыл ол­ныл та̄стувēсыт. 
Ма̄нь ня̄врамыт о̄щнэ щēмьят «сертификат» нэ̄пакыл майвēсыт. Тамле нэ̄пакыл а̄гирищаныл, пыгрищаныл са̄всыр ма̄тт олн ойтнэ та̄л ханищ­тахтуӈкве ань вēрмēгыт. Мо̄тыт та̄лныл «Расту в Югре» нампа мӯйлупса­ныл о̄выл ня̄враманыл самын патум ма̄гсыл нэ̄т-хумыт 15 со̄тыра солко̄­вил ойтуӈкве тах патавет. 
Ма̄хум сэ̄лнэ олнаныл урыл
Ань ма̄н округувт 736 со̄тыра 197 э̄лумхо̄лас, тыи 5,8% са̄вит мир 28 со̄тыра солко̄ви сэ̄лэ̄гыт. 29% са̄вит мир - 55-75 со̄тыра солко̄вил ойтавет, 18% са̄вит мир - 75-100 со̄тыра солко̄ви акв э̄тпос сыс выгыт, 22% са̄вит мир - 100-200 солко̄ви сэ̄­лэ̄гыт. Ань сака мощща хо̄тпа рӯпата та̄л туп-туп о̄лэ̄гыт. 

Кол ӯнттын ва̄рмаль  
Ма̄н округув янытыл 878 со̄тыра квадратный метра са̄вит о̄лнэ кол ӯнттувēс. 2021 та̄лт хосат та̄гыл ӯнттын нила кол а̄стлавēсыт ос 347 щēмьят тув ва̄нтласыт. 
Ты та̄л кит колыг Радужный ос Нижне­вар­товский ӯсыгт ӯнттуве­сы̄г, лēккарыт, ня̄врамыт ханищтан, полицият ос мо̄т ма̄тт рӯпитан хо̄тпат «найм» щирыл колыл тот майвēсыт. Ос ты та̄л оиг­пан мус 696 колыт ёма­щакв щё̄питавēсыт.  
Ма̄нь таквс э̄тпос Пыть-Ях ӯст вит сыстам­тан ут ва̄рвес, ань 15 со̄тыра арыгкем хо̄тпат ёмас вит аēгыт. 
Ты та̄л сӯкыр э̄тпост «Газпром» нампа орга­низация Нефте­юганский районт турпат пинуӈкве о̄вылтахтас. Мо̄тыт та̄л 168 со̄тыра хо̄тпат кола­ныл газыл ва̄равет.  
Хоты па̄вылт ня̄врамыт ӯргалан колыт, школат ӯнттувēсыт, хо̄т ма̄шинал яласан лё̄ӈхыт ёмащакв щё̄питавēсыт, манса̄вит олн ма̄-во̄й но̄х-винэ компаният ты та̄л сэ̄л­сыт, ос са̄в мо̄т ва̄рум рӯ­пата­ныл урыл Наталья Комарова акв щё̄с арыг­кем потыртас. 
Ты юи-па̄лт депутат-хо̄тпат са̄всыр тэ̄лат урыл кӯщай нэ̄ китыгласаныл - школан ялантан ня̄вра­мыт ёмас тэ̄нутыл хунь тыттуӈкве патавет, яныг ӯсытт манос ма̄нь па̄в­лытт ӯльнаг ха̄йтыгтан кӯтьвыт ёт маныр та̄н ва̄руӈкве номсэ̄гыт, Нижне­вартовск ӯст пӯльница ӯнттын ма̄ныл хунь а̄стлаве ос са̄в мо̄т э̄рнэ ва̄рмалит урыл китыглахтасыт. 
Людмила ТЕТКИНА
