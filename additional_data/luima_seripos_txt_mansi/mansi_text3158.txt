

	Паща о̄лэ̄н, «Лӯима̄ сэ̄рипос» газетат рӯпитан тыныӈ ма̄хмыт! 

	Ам Александра Хозумова, Кульпас па̄вылт хо̄тыт классыт ханищтахтэ̄гум, китхуйплов та̄лум то̄влыс. Омагум-а̄тягум Ло̄пмус па̄вылт о̄лэ̄г. Тот хорамыӈ во̄рыӈ ма̄, па̄вылтēв сака нё̄тнэ. Тыт Кульпаст, хунь ханищтах-тэ̄в, ам увщиягум ёт интернатыт о̄лэ̄гум. Туи Ло̄пмус па̄вылт ма̄н во̄рн ялантэ̄в, пил ва̄тэ̄в, ла̄хыс атэ̄в. Ӯйхул о̄ньщēв: мисыт, лувыт. Омам ос а̄тям ёт пум са̄грēв, толгēв. Тэ̄натэ̄н аквпи-сыг нё̄тэ̄в. Ма̄н щēмьяв яныг, са̄т хо̄тпа. 

	Ам ань омагум-а̄тягум урыл хансуӈкве таӈхēгум. А̄тям наме Александр Владимирович Хозумов. 1961та̄л лӯпта э̄тпос са̄тхуйпловит хо̄талэ̄т самын патыс. О̄пам Пупъисум па̄выл-ныл о̄лыс, Владимир Устинович Хозумов. Щащēквам Елена Конс-тантиновна, а̄ги о̄парищ наме Юрьева, Сума па̄вылныл о̄лыс. Хунь та̄н яныгмасыт, Ло̄пмус па̄вылт о̄лсыт. 

	А̄тям щēмьянылт са̄в ня̄в-рам о̄лыс. Та̄н оманыл ос а̄тяныл сака ёмас хо̄тпаг о̄лсы̄г. Ня̄враманэ̄н ёмащакв янмалтасанэ̄н, аквписыг рӯпитасыт – мис, лув о̄щсыт, пум са̄грысыт, на̄йив щё̄питасыт. А̄тям нила каӈк о̄ньщи ос акв э̄щ. Щар яныг Валера, Щерки, Леонид, Ӯнтари ос Татья. Ам а̄тям сака ма̄щтырыг ёса ва̄ри, тувыл ма̄нь ха̄пыт, йӣвха̄пыт, тӯпыт. Хӯл алыщлаӈкве, во̄рт яласаӈкве о̄с тав сака ма̄щтыр хум. Хӯлпыт о̄с такви ва̄ри. Ма̄хум мо̄т па̄вылныл тавēн ёса ва̄рылтэ̄гыт, ма̄ньха̄пыт, хӯлпыт, тав пуссын ва̄ри. Ма̄навн аквписыг са̄всыр пēс потрыт потырты, мо̄йтыт мо̄йты. Ма̄н хунь каникулын юв ёхтэ̄в, таве хӯнтлуӈкве ма̄навн сака пӯмыщ. Пēс мо̄йтыт, потрыт ма̄н сака пӯмщалэ̄в. Сака пилыщмаӈ пот-рыт хӯнтлуӈкв о̄с ка̄сащēв. 

	Тав пēс йӣквыт о̄с ва̄г. Хунь па̄влыт са̄всыр ощхулит, тӯлыглапыт, тувыл са̄всыр семи-нарыт ва̄равет, тав тот о̄с акваг йӣк-ви, э̄рги, ёнги. Тав сака ёмас а̄тя. Ма̄н таве э̄руптылӯв, янытлылӯв. Тав ма̄н ётув ма̄ньщи ла̄тӈыл акваг потырты. Таима̄гыс ма̄н ма̄нти ла̄тӈув торгамтылӯв.

	Я̄тил, тыныӈ а̄тям, ам наӈын сака э̄руптылум, ёмас ла̄тыӈ, сымыӈ ла̄тыӈ наӈын кēтэ̄гум! Пуста̄гыл хоса о̄лэ̄н, наӈ ма̄навн сака э̄рēгын!

	Ань ос омам урыл хансэ̄гум. Омам Тамара Алексеевна Хозумова. Тав о̄с Ло̄пмус па̄вылт ма̄нь та̄гыл о̄лы. Тав намхо̄талэ 1972 та̄л во̄ртур э̄тпос са̄тыт хо̄талэ. Анēквам-ащо̄йкам о̄с тыт Ло̄пмус па̄вылт о̄лсыг. Ащо̄йкам Алексей Михайлович Хозумов. Тав ща̄рщ ва̄тат армият лусытас, яныг катерыл яласас. 

	Анēквам наме Анастасия Даниловна. Омам щēмьятэ яныг о̄лыс. Тав нила увщи ос нила каӈк о̄ньщис – Михаил, Лёня, Валера, Юра, Матрёна, Лēлюк, Исвета, Марина. Матрёна увщитэ Ха̄льӯс пӯльницат ма̄нь лēккарыг рӯпиты. Тав хунь отпускат о̄лы, Ло̄пмусн аквписыг ёхталы. Ма̄н таве э̄руптылӯв ос янытлылӯв. Марина э̄ще Саранпа̄вылт о̄лы. О̄йкатэ ёт са̄лы ӯрим Нё̄рт яласы. 

	Омам ма̄ньщи супыт ю̄нты, пальсакыт харты, сэ̄тапыл са̄всыр пормасыт ва̄ри, пӯркат ю̄нтуӈкве ха̄сы. Ма̄н таве о̄с сака э̄руптылӯв, ёмас сымыӈ ла̄тыӈ кēтэ̄в. Тэ̄н а̄тям ёт сака ёмас о̄лэ̄г, халэ̄нт ма̄ньщи ла̄тӈыл потыртэ̄г. 

	Тыныӈ омам ос а̄тям, хоса о̄лэ̄н, со̄тыӈыщ, щуниӈыщ о̄лэ̄н. Пус кат, пус ла̄гыл, То̄рум ёт, О̄тыр ёт о̄лэ̄н!

	 

	Саша Хозумова, Кульпас па̄выл
