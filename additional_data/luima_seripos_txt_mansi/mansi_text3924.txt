
Во̄ртур э̄тпос онтоловит хо̄талэ̄т ма̄ янытыл о̄лнэ соссаӈ ма̄хум ялпыӈ хо̄таланыл о̄лыс. Ты кастыл Ханты-Мансийск ӯст ма̄-вит ӯргалан департаментыт соссаӈ ма̄хум ёт рӯпитан кӯщай хум Евгений Лавров ос «Югра лылыеп» организацият кӯщай ва̄ӈын нэ̄ Надежда Костылева ля̄ххал тотнэ колн ёхталасы̄г. Тэ̄н соссаӈ ма̄хум ва̄рмалит урыл потыртасы̄г.
Ма̄-вит ӯргалан департамент кӯщай ва̄ӈын хум Евгений Александрович ла̄выс, ань округувт соссаӈ ма̄хум нё̄тнэ ма̄гыс са̄всыр э̄рнэ программат щё̄питым о̄лэ̄гыт. Ты хосыт пēс йис ма̄т та̄нки рӯпатаныл ва̄рнэ ма̄хум, о̄лнэ-хӯлнэ нак э̄лаль тотнэ хо̄тпат са̄всыр тэ̄ла щирыл акваг нё̄тавет.
Олныт пуссын тэ̄лаг минасыт
Та̄нки ма̄нылт рӯпата ва̄рнэ хо̄тпат субсидия-олныл нё̄тавет. Та̄н во̄р па̄вланылт колыт, а̄мпарыт, сӯмъяхыт ӯнттын ма̄гыс олныл мивет. Моторхапыт, «Бураныт» ёвтуӈкве вēрмēгыт,  кēрква̄лыг хосыт потыртан телефон-то̄тапыл ӯнттавет ос мо̄т нё̄тмилыл ва̄равет. Тувыл ань ма̄хум са̄лы ёвтуӈкве ка̄сащегы̄т ке, та̄н ты ма̄гыс субсидия-олныл мивет.
Ма̄ньлат ма̄хум ханищтахтын ма̄ныл а̄стынэ̄ныл юи-па̄лт, пēс йис ма̄н рӯпитаӈкве минэгы̄т ке, та̄н олныл о̄с нё̄тавет. Ты та̄л округувт соссаӈ хотпатн са̄всыр тэ̄ла ма̄гыс яныгса̄т арыгтем млн. солко̄ви та̄стыглавес, ты олныт пуссын э̄рнэ тэ̄ла ма̄гыс холтвēсыт.
Ань олныл общинат рӯпитан ма̄хум ос та̄нки рӯпата ва̄рнэ хо̄тпат мивет. Хотьютын нё̄тмил э̄ри, та̄н о̄лнэ па̄вланылт заявление-нэ̄пак хансуӈкве вēрмēгыт. Та нэ̄пакыт комиссия-хо̄тпат ёмщакв уральтыяныл. Э̄лумхо̄лас со̄ль та̄рвит о̄ньщи ке, тав ущта нё̄тмилыл ва̄раве. Округувт соссаӈ ма̄хум нила тэ̄ла щирыл рӯпата ва̄рēгыт. Ты пил, ла̄хыс ос мо̄т тэ̄нут та̄стэ̄гыт, хӯл алыщлэ̄гыт, во̄раēгыт ос са̄лыяныл ӯрēгыт.
Пēс йис о̄лупса э̄лаль тотаве
Надежда Борисовна ла̄выс, са̄лыӈ ма̄хум, хӯл алыщлан ос во̄раян хо̄тпат пēс пора та̄гыл та̄нки са̄всыр ялпыӈ хо̄талыт о̄ньщēгыт. Ань ты накт са̄лыӈ ма̄хум янытлан хо̄тал ма̄ янытыл са̄в мирн ва̄ве. Тот ма̄щтыр ма̄хум ка̄тыл ва̄рум хорамыӈ пормасаныл, ю̄нтум маснутаныл, са̄лы нё̄вляныл, пувум хӯланыл, во̄рт атум пиланыл, ла̄хсаныл тыналаӈкве вēрмияныл. Ка̄сыӈ та̄лныл ты пӯмащ касыл сунсуӈкве о̄с са̄внув мир ёхталы.
Тувыл мощ мо̄лалнув Ха̄льӯс район Во̄сыӈтӯр па̄вылт ма̄ньха̄пыл товнэ касыл о̄лыс. Та ляпа па̄влытныл ма̄ньщи ос ханты хо̄тпат мӯйлуӈкве  тув акван-атхатыгласыт. Ты касыл щар о̄выл щёс тот ты ва̄рыглавес. Ань касыӈ туи тув атхатыглаӈкве патэ̄гыт. Пēс порат хӯл алыщлан ма̄хманув акваг ма̄ньха̄пыл яласасыт.
Хӯл алыщлан хумыт ялпыӈ хо̄таланыл о̄лнэ порат па̄вланувт ма̄хум о̄с акваг мӯйлэ̄гыт. Ётылнув ты хо̄тал, э̄рыӈ ос аквтох мирн янытлаӈкве патаве.
Ань юи-о̄выл та̄лытт соссаӈ ма̄хум мо̄рсыӈ порат ма̄ньха̄пыл яласаӈкве патсыт. Э̄лын о̄лнэ хотты па̄влытыт ма̄хум тамле ха̄п иӈ о̄ньщēгыт кос, тувыл та. Ань ты касыл хосыт, э̄рыӈ ос ма̄ньха̄пыл товуӈкве ханищтахтэ̄гыт, ма̄ньха̄пыт ва̄руӈкве патэ̄гыт тах. Па̄вланувт ма̄ньха̄п ва̄рнэ ма̄щтыр хум хо̄тпат иӈ о̄лэ̄гыт.
Ты ялпыӈ хо̄талыт мирн сака мӯстэ̄гыт. Тот са̄всыр пӯмыщ тэ̄лат щё̄пита̄лавет. Мӯй хо̄тпат та̄нки ма̄гсыланыл матыр тэ̄нут-пормас ёвтуӈкве ос нас ӯщлахтуӈкв вēрмēгыт. Кӯщаит ты ялпыӈ хо̄талытт тамле тэ̄ла ос щё̄питаӈкве таӈхēгыт, ма̄щтыр хо̄тпат хӯлуп хаснэ ос хасап ю̄нтнэ ва̄рмаль вос суссылтасыт.
1990 та̄лытт Россия янытыл са̄всыр ма̄т йӣквнэ ос э̄ргын колыт ва̄руӈкве о̄вылтавēсыт. Ты хосыт ма̄хманув йис о̄лупсаныл, о̄лнэ-хӯлнэ наканыл э̄лаль тотуӈкве патсаныл. Ань округувт са̄в соссаӈ ня̄врам ща̄нь ла̄тӈыл потыртаӈкв, са̄ӈквылтапыл са̄ӈквылтаӈкв ос йӣквуӈкв ханищтавет. А̄гит-пыгыт та̄нки йис о̄лупсаныл суссылтым ва̄тихал ма̄ янытыл яласэ̄гыт.
Пēс йис ма̄т ловиньтым о̄ньщавет
Округувт соссаӈ ма̄хманув о̄лнэ йис ма̄ныл ловиньтым о̄ньщавет. Ань ты накт атса̄ткем тамле ма̄ о̄лы. Тот пуссын аквъёт нила со̄тыра атса̄ткем э̄лумхо̄лас рӯпитэ̄гыт. Ма̄нылт кол ӯнттын ма̄гыс та̄л сыс хусахкем община субсидия-олныл майлавет. Моторха̄п, «Буран» ос мо̄т э̄рнэ утыт ёвтнэ ма̄гыс та̄л сыс ос нёлса̄ткем хо̄тпа олныл мивет.
Кӯщай хум ла̄выс, 2010 та̄л па̄сныл субсидия-олныт но̄х ат нё̄тыглавēсыт. Ма̄-вит ӯргалан департаментыт рӯпитан хо̄тпат ты ва̄рмаль урыл акван-атхатыгласыт кос, ос ты олныт аквтатēмыг хультуптасаныл. Та̄н ла̄всыт, соссаӈ ма̄хум ты олнытыл э̄рттам то̄влавет.
Рӯпатаӈ хо̄тпат олн сэ̄лэ̄гыт
Ань хотьют са̄лы ёвтуӈкве ка̄сащи, та̄н ты ма̄гыс о̄с олныл мивет. Са̄лы манса̄вит тынэ о̄лы, тыгыл са̄тлов процент олн государство па̄лыл ойтаве тах. Округувт акв хо̄тпа такви ма̄гсылэ ловманкем манос атхуйпловкем са̄лы ёвтуӈкве вēрми.
Надежда Борисовна ла̄выс, ты нё̄тмил ва̄рнэ олныт соссаӈ ма̄хмытын то̄вылхаты. Ты коныпал, та̄нки рӯпата ва̄рнэ хо̄тпат о̄с олн сэ̄лэ̄гыт. Белоярский районт хӯл алыщлан хо̄тпат пувум хӯланыл рыбзаводын тыналыяныл, та̄н ань аквъёт рӯпитэ̄гыт. Тыщир ёмас, та̄н хӯл ёвтнэ хо̄тпа ат кинсэ̄гыт, пувум хӯланыл та̄ра тув тыналыяныл. Во̄раян хо̄тпат о̄с аквтох, ка̄тын-паттын нё̄хыс сованыл о̄с та̄ра э̄лаль вивет. Па̄вланувт рӯпатаӈ хо̄тпат та̄нки олн сэ̄лэ̄гыт. Са̄выӈпа̄лэ йис ма̄т рӯпитан хо̄тпатын  субсидия-олн миве. Та̄н ты пēс о̄лум наканув э̄лаль тотыяныл.
Ма̄ньлат хо̄тпат йис ма̄т рӯпитэ̄гыт
Ма̄нь па̄влыт манос та̄нки о̄лнэ йис ма̄нылт ма̄ньта̄гыл яныгман ня̄врамыт, то̄ват школа-интернат а̄сталнэ̄ныл юи-па̄лт, ювле рӯпитаӈкве ёхтэ̄гыт. Мо̄таныт ос яныг па̄вылн, ӯсн о̄луӈкве минэ̄гыт. Ща̄нь-а̄щит та̄нки ня̄враманыл акваг юв ӯрияныл. Ань округувт са̄в ма̄ньлат хо̄тпат йис ма̄т рӯпитэ̄гыт.
Акв ханты пыг Егор Кантеров, йис ма̄т такви рӯпата ва̄ри. Ты та̄л тав ва̄т нупыл са̄т та̄лэ то̄влыс. Каркам пыг са̄лы о̄ньщи, матыр-а̄ти пуссын ва̄руӈкве ха̄сы. Тувыл о̄с акв пыг Степан Сопочин, тав ос ма̄-во̄й но̄х-винэ ма̄т рӯпиты. Э̄тпос тот рӯпиты, тувыл юв ёхты ос такви са̄лыянэ ӯри.
Ща̄гтым о̄лэ̄н
Государство па̄лыл соссаӈ ма̄хманув акваг нё̄тавет. Ты хосыт округувт ка̄сыӈ та̄лныл са̄внув ма̄ньлат соссаӈ хо̄тпат йис ма̄н о̄луӈкве ва̄нтлэ̄гыт. Ань та а̄гит-пыгыт, хотьют э̄лын ханищтахтын ма̄ныл а̄стысыт, рӯпатан патхатасыт, туп та̄н ӯст манос па̄вылт хультэ̄гыт, мо̄таныт ювле ёхтэ̄гыт.
1990 та̄лт тамле ва̄рмаль о̄лыс, соссаӈ ма̄хманув та̄нки ю̄нтум хорамыӈ супаныл ос мо̄т маснутаныл но̄х-масуӈкве э̄ссамтасыт. Та̄н нупыланыл ма̄хум лю̄льсаӈ суссыт ос аквписыг мовиньтавēсыт. Ань та тэ̄ла ювле хультыс. Ты накт ма̄ньлат ма̄хманув нэ̄матарыл ат пилэ̄гыт, та̄нки хорамыӈ маснутаныл нолам но̄х-масыяныл. Йӣквēгыт, э̄ргēгыт, яныг ща̄гтыл э̄лаль о̄лэ̄гыт. 
