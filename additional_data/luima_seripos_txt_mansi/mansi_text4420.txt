
Яныгпо̄ль э̄тпос са̄тыт хо̄талэ̄т Ханты-Мансийск ӯст «То̄рум Маа» музейт соссаӈ ма̄хманув «Ӯринэ̄ква хо̄тал» янытлавес. Ты ялпыӈ хо̄тал ань са̄в па̄влытыт ос ӯсытыт мӯйлаве. Са̄в мир акван-атхатыглас. Тот ня̄врамыт ма̄гыс са̄в пӯмщит щё̄пита̄лвēсыт.
Пēс йис та̄гыл ка̄сыӈ тӯя соссаӈ ма̄хманув ӯринэ̄ква ёхтын поратэ сака ӯрияныл. Ты товлыӈ ӯит ёхтэ̄гыт, тӯя пора та ēмты. Ма̄хум во̄раян ма̄ныл по̄йтэ̄гыт, па̄вылн ва̄глэ̄гыт. Во̄раян ос хӯл алыщлан хо̄тпат па̄вылт пуссын акван-хо̄нтхатэ̄гыт. Атыӈ тэ̄нутыӈ пасан щё̄питэ̄гыт. Тувыл ос халанылт касэ̄гыт. Хотьютаныл ка̄ркамнувēг, ё̄рнувēг о̄лы, таияныл но̄х та паты. Тот ощхулиӈ тӯлыглапыт суссылтавет, мӯй хо̄тпат э̄ргēгыт, йӣквēгыт ос нас ща̄гтым ё̄мыгтэ̄гыт.
Пēс потыр щирыл, ӯринэ̄ква нэ̄ хо̄тпат ос ня̄врамыт ӯргалан товлыӈ ӯиг ла̄ваве. Тав э̄лыл ёхты, ка̄сыӈ колта̄глын со̄т ос ща̄гт тоты. То̄нт ма̄ толуӈкв ос йӣвыт яныгмаӈкв о̄вылтахтэ̄гыт, йильпи та̄л э̄лаль та минмыгты. Ӯринэ̄кват суиӈ турыл ро̄ӈхēгыт, питит ва̄рēгыт. Соссаӈ ма̄хманув а̄гтэ̄гыт, ӯринэ̄кват са̄в пити ва̄рēгыт ке, та̄л сыс са̄в ня̄врам самын паты.
Ань ялпыӈ хо̄талт ӯст о̄лнэ ня̄врамыт нирныл питит ва̄рсыт. Щар нё̄тнэ ос яныг пити Кирилл Резван ва̄рыс. Тав онтолов та̄лэ то̄влыс. Пыг Ханты-Мансийск ӯст о̄лы. Ща̄няге-а̄щаге ёт ты ялпыӈ хо̄талн мӯйлуӈкве акваг ёхталы. «Ӯринэ̄ква хо̄тал» сака э̄руптытэ, ка̄сыӈ тӯя таве ӯритэ.
Та хо̄тал во̄рт о̄лнэ музей кант ня̄врамыт ня̄л тāратасыт, тӯщтым йӣвыт нупыл пувыр лāквыт пāхвтысыт ос са̄всыр щирыл кассыт. Ня̄врамыт ӯринэ̄ква урыл стихыт ловиньтасыт. Щар ёмас стих ловиньтам ня̄врамыт канпеткал ос ка̄лащил майвēсыт. Яныг хо̄тпатн ос ня̄врамытн тот ӯщлахтуӈкве сака мӯстыс. Ка̄сыӈ хо̄тпа ща̄гтым юв минас.
