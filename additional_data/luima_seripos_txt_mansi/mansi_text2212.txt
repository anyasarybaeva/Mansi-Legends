

	Удмуртия ма̄т Дебёсы па̄выл ӯлтта «Сибирский тракт» нампа пēс лё̄х ва̄рим о̄лыс. Та урыл потыртан ма̄гсыл ма̄н Дебёсский музей колт экскурсиял ва̄рыглавесӯв.

	Ты кол 1822 та̄лт ӯнттыма. Та порат армият лӯсытам ма̄хумн о̄лнэ колыг тав о̄щвес. Дебёс па̄выл янытыл та кол щар пēс колыг ловиньтахты. Тав 1991 та̄лт музеиг ва̄рвес.То̄нт музей иӈ ат о̄лме порат а̄хвтасыл ва̄рим пēс лё̄х хультум охсатэ ӯлтта йильпи састум лё̄ӈхыл ва̄руӈкв номсувес.Тувыл титпалъēрт лё̄х хосыт яныгман ха̄ль йӣвыт хот-са̄груӈкв тахвēсыт. Та порат ты лё̄х хуритэ̄т 

	хультуптан ма̄гсыл па̄влыӈ ма̄хмыт тармыл-патсаныл. Тащирыл ты музеяныл та тэ̄лыгпас.

	Ань музей кӯщай нэ̄ наме Елена Вениаминовна Опарина. Тув ёхтумувт тав ты ма̄н ляльтув паща ла̄тыӈ ла̄внэ ма̄гсыл нэ̄глалас. Па̄вланыл та̄ра минам лё̄х урыл ма̄навн Павел Васильевич Роготнёв потыртас. Павел Василевич иӈ студентыг о̄лме порат ты пēс лё̄х урыл пӯмщалахтуӈкв патыс. Тав ты урыл потре 

	э̄лаль ловиньтэ̄лын.

	«Ты «Сибирский тракт» нампа лё̄х Россия ма̄в палытэ̄т минас. Тав 1649 та̄лт пинвес. Санкт–Петербург ос Москва ӯсыгныл минам лё̄ӈхыт ма̄н па̄влувт акван-ёхтысыт. Тувыл э̄лаль минам лё̄ӈханыл ос тит нупыл ва̄рим о̄лсы̄г. Акватэ Салехард ӯс мус ва̄рыглавес. Тав хоса ат о̄щвес, тот сака ащирмаӈ ос аквписыг лё̄ӈх лап-во̄тастыматэ ма̄гсыл та лё̄ӈханыл 

	хот-арыгтаптысаныл. Мо̄т нупыл минам 

	лё̄ӈхе Екатеринбург, 

	Тюмень, Иркутск ӯсыт 

	та̄ра Китай ма̄ Пекин 

	ӯс мус ва̄рим о̄лыс. 

	Та порат Александр I хо̄ныг о̄лыс. Лё̄ӈх щё̄питан нэ̄паканыл щирыл, лё̄ӈх па̄ӈвхитэ хо̄тпан метран ёх-туӈкв вēрмыс. Тувыл 

	титпалъēрагēт во̄ӈхат хилуӈкв э̄рыс. Ка̄сыӈ хус манос ва̄т вēрыста почта тотыглан лӯ-ваныл пēнтнэ ма̄гсыл лӯвколыт о̄лсыт.Тувыл э̄ла-юв яласан ма̄хум ма̄гыс ӯщлахтан колыт 

	ӯнттыглавēсыт, ка̄сна-колыт тот о̄с о̄лсыт. 

	Лё̄ӈханыл палытэ̄т нёлолов со̄тыра нёлса̄т арыгтем вēрыстаг о̄лыс.

	Та̄л сыс «Сибирский тракт» лё̄х хосыт хус со̄-тыра ляпатем мир яласас. Та коныпал иӈ нёлоловхуйплов со̄тыра ляпатем ка̄снаколн ос ссылкан тēтым ма̄хум тувыл ё̄мсыт. Атпан со̄тыра тонна ляпатем пормас ос тэ̄нут тотыглавес. 

	Нё̄р тыпалъēр лӯима̄-ныл хӯл ос са̄всыр

	тыныӈ во̄руй со̄в яныг ӯсыӈ ма̄н тотыглавес. Ты ма̄т во̄руй мощщаг ēмтме ма̄гсыл Екатерина II, хо̄ныг о̄лум нэ̄, лё̄ӈханыл мо̄т щирну-вēг ва̄руӈкв ла̄выстэ. «Сибирский тракт» тēр лё̄х мус о̄лыс. Та юи-па̄лт ты лё̄ӈх то̄ва ма̄т тēр лё̄ӈхыл пинвес». 

	Дебёс па̄вылт о̄лнэ ма̄хум мовиньтэ̄гыт: «Россия ма̄ янытыл о̄лнэ аквпал мирув 

	ма̄н па̄влув та̄ра 

	минас».   

	 

	 

	Александр 

	ВЬЮТКИН
