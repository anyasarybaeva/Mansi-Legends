
Ха̄льӯс районт «Берёзовский» нампа заказник налыман арыгкем та̄л рӯпиты, тот са̄всыр ӯйхулыт вос яныгмēгыт. Та па̄сныл ты ма̄ акваг ӯргалаве, ма̄хум хӯл алыщлаӈкве, во̄раяӈкве, пил ва̄туӈкве, ла̄хыс атуӈкве тув ат та̄ртавет. 
Кӯщаиг тот са̄в та̄л Сер­гей Венчиков о̄лы. Ты э̄лы-па̄лт тав Ха̄льӯс район Лӯима̄ комитетт сосса ма̄­хумн нё̄тым рӯпитас. Тувыл ма̄-вит ӯргалан ма̄н инспекторыг во̄ввес, ётыл кӯщаиг паттувес. Заказник рӯпататэ урыл Сергей Викторович ма̄нь­щи газетав ма̄гсыл по­тыртас. Тав потре э̄лаль ловиньтэлы̄н. 
 

Э̄рнэ рӯпата ва̄рēгыт
Ты ма̄ ӯргалым хо̄т ка̄р­кам хум испекторыг рӯ­питэ̄гыт, та̄н пуссын ёмас ос э̄рнэ рӯпата ва̄рēгыт. Кит хумыг во̄рт 15 хо̄тал сыс о̄лэ̄г, тувыл мо̄т кит хо̄тпаг ма̄-вит ӯргалаӈкве минэ̄г. Ма̄н пуссын акв нотпаг о̄лэ̄в, акв порат пенсиян тах патхатэ̄в, хотьют ма̄н пēнтсылув тыг ёхты? Ты ва̄рмаль урыл ам акваг номсэ̄гум. Инспекторанув 35-40 со̄тыра солко̄ви вы­гыт, ма̄ньлат хо̄тпат ты­са̄вит олн сэ̄луӈкве щар ат ка̄сащēгыт. 
Ма̄н ма̄ньщи, ханты ма̄ньлат пыгыт тыг во̄вия­нӯв. Та̄н тай ма̄-витув ёмащакв ва̄ганыл ос во̄рт хоса о̄луӈкве вēрмēгыт. Тувыл та̄н халанылт са̄в хо̄тпа диплом-нэ̄пак, мо­торха̄пыл ос снего­хо­дыл яласан нэ̄пакыт ат о̄ньщēгыт. Ты нэ̄пакыт та̄л рӯпитаӈкве ат вивет. 
 

Ня̄врамыт ма̄-вит ӯргалаӈкве ханищтыяныл 
Ма̄нки рӯпатав урыл потыртаӈкве школан, нэ̄­пак ловиньтан колытын, ма̄нь ня̄врамыт ӯргалан колытын акваг яланта̄лэ̄в. Ты рӯпатав ёт ма̄навн ня̄врамыт ханищтан нэ̄ Марина Табун нё̄ты. Ты э̄лы-па̄лт инспектор-хо̄тпанув а̄гирищит-пыгрищит ёт хо̄нтхатыглаӈкве сака ат ка̄сащасыт, то̄ват нас пилсыт. Та̄н ёта­ныл по­тыртаӈкве о̄с ха̄суӈк­ве э̄ри. Ань ня̄врамыт ёт рӯпитаӈкве пуссын вēрмēв. Ма̄-вит ӯрга­лан урыл та̄н акваг ки­тыглахтэ̄гыт, рӯпатав урыл потыртаӈкве ма̄навн о̄с пӯмащ. А̄гит-пыгыт ма̄-витув вос ӯргаласаныл, та̄нки о̄лнэ ма̄наныл вос янытласаныл, таима̄гсыл ты рӯпата ва̄рилӯв. Э̄рыӈ та̄н ма̄-вит ӯргалан хо̄тпаг ēмтэ̄гыт ос ма̄н палтув рӯпитаӈкве тах ёхтэ̄гыт. 
 

Та ма̄н со̄рпыт ёхталэ̄гыт
«Берёзовский» нампа ӯргалан ма̄т са̄всыр во̄руит  о̄лэ̄гыт. Тӯяг тув со̄рпыт ёхталэ̄гыт, а̄ӈквыт ӯнттэ̄гыт ос ня̄паныл ёт таквсы мус тот о̄лэ̄гыт. Тувыл то̄ват ювле Ха̄льӯс район ну­пыл, мо̄таныт Белоярский район нупыл минэ̄гыт. 
Ты янгуит солвал са­ка нёлантэ̄гыт, ма̄н сол­вал хурат па̄ртныл та̄н ма̄гсыланыл ва̄рēв. Ӯрга­лан ма̄в янытыл ань 28 тамле ут о̄лы. Во̄рт та̄н ма̄ хилым солвал кинсэ̄гыт, та̄н саманыл пос сака ат о̄ньщēгыт ос сака ёмщакв атаēгыт, солвал ма̄ ёлы-па̄лт тащир хо̄нтэ̄гыт. А̄ньтаныл ёмащакв вос яныгмēгыт, солвал нёлантэ̄гыт. Ма̄н ва̄рум солвал хуранув хӯрум-нила та̄л сыс нас та лю̄лēгыт, ма̄н та ляпан щар ат ёхталэ̄в. Со̄руп э̄лумхо̄лас атэ ке атайи, тув солвал нёлантаӈкве ат юв, ляпан ат ёхты. Туп нилах-атах та̄л ювле хульты, то̄нт ущ таквсы о̄выл тӯйт патыгламе юи-па̄лт сол­вал хурат ляпан ювыт. 


Тыг ёхталан янгуит пус­сын ловиньтыянӯв. Ка̄­сыӈ та̄л  45 со̄руп тыг ёх­талэ̄­гыт, то̄ва порат 50 са̄вит ӯй аквторыг тыт о̄лэ̄гыт. Хоты ма̄ныл тыг ёхтысыт ос э̄лаль хоталь минасыт, ма̄н та урыл пуссын нэ̄пакын хансэ̄в. Тамле рӯпата ак­ваг ва̄рēв. 
Тэ̄лы ос тӯяг ловиньтавет 
Та̄л котиль э̄тпос 15 хо̄талныл во̄руит ловинь­тыянӯв. То̄нт инспектор-хо̄тпат са̄всыр ищхӣпыӈ ут ёт выгыт ос во̄рт яласан лё̄ӈхыт ва̄рēгыт. Тувыл  тыгле-тувле яласэ̄гыт, ты ищхӣпыӈ ут щирыл во̄рт о̄лнэ во̄руит ловиньтыя­ныл ос са̄витаныл пуссын нэ̄пакын хансыяныл. 
Тӯяг инспекторыт я̄т манос тӯрыт ляпат ӯнлэ̄гыт ос тув исыглан то̄влыӈ ӯит ловиньтыяныл. Та̄н 10 сантиметра палыт линейка выгыт, тувыл бинокль та̄­ра сунсэ̄гыт, та̄ра тыламлан то̄влыӈ ӯит нупыл линей­ка нас такталэ̄гыт. 10 сан­тиметран нила то̄влыӈ ӯй ла̄пи, нила щёс линейка лаквтысаныл ке, 40 товлыӈ ӯй та̄ра минас, тыщирыл та ловиньтавет. 
«Выгыр нэ̄пакн» хан­сым ӯит тыт о̄с о̄лэ̄гыт. Ты ма̄т ю̄своит о̄лэ̄гыт, рущ ла̄тӈыл «орлан белохвост» ла̄вавет. Та̄наныл акваг  ӯргалыянув, хоты ма̄т пити ва̄рсыт, манса̄вит мӯӈи тув пинсыт, пуссын нэ̄пакын хансэ̄в. Та̄н ма̄ньполь э̄тпост ёхтэ̄гыт ос яныг таквс э̄тпос мус тыт о̄лэ̄гыт, ащирмаг ēмты, ущ э̄л тыламлэ̄гыт. Юи-о̄выл та̄­лыт ты товлыӈ ӯит мощ са̄вмēгыт, тыима̄гсыл са­ка ща̄гтым о̄лэ̄в. 

 
Са̄ль ва̄с ма̄гсыл ӯми пēнтсыл колхусапыт ва̄­рēв, рущ ла̄тӈыл «дуп­лян­каг» ла̄вавет. Та̄н мӯ­ӈияныл тув пиныяныл.  Ма̄в янытыл 130 тамле колхусапыт ва̄рсӯв. Во̄рт та̄н пēс йӣвыт ӯмитын мӯӈияныл тӯйтыяныл. Ты то̄влыӈ ӯит щēмьяӈ щирыл о̄лэ̄гыт, акв колхусапын 8 ва̄с мӯӈияныл пинуӈкве вēрмēгыт. Таи ёмас, са̄лит колхусапанылн акваг мӯӈит пинэ̄гыт, ты ва̄с о̄с са̄вми. Мо̄тыт та̄л йиль­пи колхусапыт школан ялантан ня̄врамыт ёт ва̄руӈкве тах патэ̄в. 
Во̄рто̄лнут са̄в о̄лыс
Хӯрум та̄л ювле хультум порат во̄рто̄лнут сака са̄в о̄лыс. Ма̄н ты ва̄рмалит урыл кӯщаитн акваг по­тырта̄лсӯв. Инспекторыт акваг во̄рт яласэ̄гыт, во̄р­то̄лнут та̄наныл ке ка̄салы, маныр ва̄руӈкве паты? Такви рохты ос во̄рн ои ма­нос ма̄хум рохтуптыянэ  ос юил ня̄влыянэ, ма̄н щар ат ва̄глӯв. То̄нт хӯрум хо̄т­па аквъёт во̄рт яласасыт. 
Во̄рто̄лнутыт ӯми пēнт­сыл ва̄рум хусапанув та порат хот-сакватаса­ныл. Та̄н тай сака ном­ты­ӈыт, ӯми кӣвырн кāтланыл ат мāгияныл, хусап ёлы-па̄лныл нас ю̄ныгтыяныл, мӯӈит аквта та̄ра пуссын ёл та патыглэ̄гыт. Тувыл молях акван-атапияныл ос юв та ва̄тыяныл. Во̄рт ма̄н кина по̄слан ут о̄ньщēв, во̄рто̄лнут хумус мӯӈи ва̄ты, по̄слыслӯв. Тамле кина сунсуӈкве тай сака пӯмащ. Та порат та̄н ня̄пыӈ ӯй о̄с сака ня̄влаласаныл. Ётыл аквта та̄ра пуссын э̄л миныгласыт, ань за­казникыт во̄рто̄лнут мощ­ща. 

 
Хурит по̄слэ̄гыт ос нэ̄пакын хансэ̄гыт  
Тыт рӯпитан ма̄хманув во̄рт яласэ̄гыт, ӯйхулыт, яныгман лӯптат, йӣвыт пуссын по̄слыяныл. Хоты порат я̄ӈк на̄тыс, хота мус я̄ вит о̄нтыс, хунь ля̄м понсыс, хунь тӯйт патыс ос са̄в мо̄т тэ̄ла урыл нэ̄па­кын акваг хансэ̄гыт. Ка̄сыӈ хо̄тпа, рущ ла̄тӈыл ла̄внэ «журнал наблюдений» нэ̄пак о̄ньщи, тув хансы. Тувыл ты нэ̄паканув акв яныг отчётн щё̄питыянӯв ос э̄лаль кēтыянӯв.
Полицият, ростехнад­зорыт рӯпитан хо̄тпат ма̄ ӯргалым ма̄н ётув о̄с яласэ̄гыт, ты ма̄т ма̄хум ул вос во̄раясыт, хӯл ул вос алыщласыт, о̄с уральтэ̄гыт. По̄х хо̄тпа ты ма̄н писалиӈ та̄гыл ке ёхты, штраф-ол­ныл пинаве. Ос ӯй ка̄тн ке патты, товлыӈ ӯй патамтытэ ке – сутытаӈк­ве вēрмаве. Заказникув хосат та̄гыл рӯпиты, тыт о̄лнэ ма̄хманув тыт ат во̄раēгыт, по̄х хо̄тпат та̄н тай тыг ёхтуӈкве вēрмēгыт.  Тыима̄гсыл ма̄н во̄рув акваг ӯргалылӯв. 
Людмила Теткина
