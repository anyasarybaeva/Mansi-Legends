

	Та э̄тпосныл ма̄н округувт яныг кӯщаиг рӯпитан ма̄хум ла̄ввēсыт – та̄н пувласпи а̄гм (рак IV стадия) о̄щнэ ма̄хумн акваг вос нё̄тэ̄гыт. Ань ты ва̄рмаль акваг уральтаӈкв патаве. 


		Ты рӯпата таима̄гыс о̄вылтавес, пувласпи а̄гм (рущ ла̄тӈыл «рак» нампа  а̄гм) о̄щнэ ма̄хум э̄рнэ тэ̄рпил са̄т хо̄тал сыс туп ат хо̄талн майлувēсыт. Ос ӯщлахтын хо̄тал порат та̄н та̄нти а̄гманыл ёт юн сака саваласыт. Ты тэ̄рпит а̄гмыӈ хо̄тпан ка̄сыӈ хо̄тал миӈкв э̄ри. Хо̄тпа тэ̄рпи та̄л те хульты, тав а̄гмēн щар о̄лнэ накыл ат миве. Са̄в хо̄тпа ты хосыт та̄нтина̄ныл холтсаныл, воссыг вēритаӈкв ат вēрмысыт, э̄лаль о̄лнэ ё̄р ат о̄щсыт.

		Мощ мо̄лтынув Москва ӯст Государственный Думат яныг сапра̄ни ва̄рыглавес, та̄н ань ты яныг ос та̄рвитыӈ ва̄рмаль урыл потыртасыт – пувласпи а̄гм о̄щнэ ма̄хум хумус нё̄туӈкв э̄рēгыт. Ка̄сыӈ регион та̄н хӯлтнэ нэ̄пакыл тēтсаныл, маныр рӯпата та̄нанылн ва̄руӈкв э̄ри. 

		Ма̄н округувт а̄гмыӈ хо̄тпан нё̄тнэ ма̄гыс ань тамле рӯпата о̄вылтавес:

		 – округув янытыл 22 пӯльницат рӯпитан ма̄хум  а̄гмыӈ хо̄тпат ляпа рӯтаныл ханищтаӈкв патыяныл, хумус таит тэ̄рпил миӈкв э̄ри, нё̄туӈкв ос тыттуӈкв хумус э̄рēгыт.

		– а̄гмыӈ хо̄тпат номтаныл ёмасыг вос о̄лсыт, психолог-лēккар юв ёхталаӈкв паты;

		– юрист-хо̄тпа э̄рмыглы те, та̄н о̄с юв ёхталаӈкв патэ̄гыт;

		– э̄рнэ тэ̄рпит ман мо̄т э̄рнэ пормасыт пуссын юв тотуӈкв патавет, ляпа рӯтанылн нэ̄матыр ёвтуӈкв, нэ̄матыр тинсуӈкв ат э̄ри;

		– а̄гмыӈ хо̄тпа рӯтанэ о̄с нё̄туӈкв патавет, ты нё̄тмил «социальный защита управление» па̄лыл ва̄руӈкв патаве.

		Ань Россия янытыл ос округувт «Горячая линия» нампа телефоныг ва̄рвесы̄г. Матыр ва̄рмаль те ēмты манос пувласпи а̄гм о̄щнэ хо̄тпа хотмус нё̄туӈкв те э̄ри, та̄ра тув свонитэ̄н.

		8-800-500-18-35 – ты Россия «Федера-льный служба по надзору в сфере здравоохранения» тав телефонэ;

		8-800-100-86-03 – ты телефон ма̄н округувт рӯпитаӈкв паты, «Медицинский информационно-аналитический центр» тав телефонэ. 

		Мир пусмалтан департаментныл  тēтым ля̄ххал ма̄ньщи ла̄тӈыл В. Хозумова хансыстэ

		 


	 
