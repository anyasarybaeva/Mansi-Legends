
Округувт тамле ла̄тӈыл намтым ва̄рмаль китынтыг о̄лыс. Тув матыр тэ̄лат ва̄нэ хо̄тпат мо̄т ма̄хум во̄вияныл, тувыл аквъёт ханищтахтэ̄гыт. Ты ханищтап ма̄ньлат ма̄хум ёт рӯпитан ос внешний связь департамент кол щё̄питы, та̄н «Холод» нампа колт о̄с нё̄тавет. 
О̄выл «Комунада» 2022 та̄л оигпан э̄лы-па̄лт Сургут ӯст ва̄рыглавес, тув са̄всыр проектыт щё̄­питан 16-35 та̄л яныт ма̄нь­лат хо̄тпат атыгла­вēсыт ос та̄н хо̄т тэ̄латн ханищ­тахтасыт. 
Ювле хультум та̄лт  ва̄т са̄грапнал э̄тпост «Комунадан» сосса хōтпат ёхталасыт. Тув ань хо̄тпанкем са̄вит мӯй ма̄хум Ханты-Мансийкан во̄виньта̄лвēсыт. Та̄н ат группа щирыл пēриявē­сыт ос ханищтавēсыт. Манырхурип колнакыт тот рӯпитасыт, ань ты урыл акв-кит ла̄тыӈ хан­сэ̄в.
Кина по̄слын колнак 
Хащта̄л ла̄тӈыл ла̄внэ нак, тыи хотьютыт ищхӣ­пыӈ утанылт ло̄пс ва̄рē­гыт ос матыр тэ̄лат урыл потыр-охсат хансэ̄гыт, ма̄нь кинат ос хурит сус­сылтэ̄гыт. Ань ты ва̄р­малит мӯй ма̄хманувн Екатерина Викторова суссылтас, тав са̄в ма̄т яласан лё̄ӈханэ урыл пӯмыщ ло̄пс ва̄рыс. 
Виктория колнакēт рӯпитам хо̄тпат щēпт о̄щнэ телефонанылт о̄влэ̄т «этноблог» ло̄пс ва̄рсыт ос ищхӣпыӈ ут хосыт хумус са̄в ма̄хум тув во̄вуӈкв – ханищ­тавēсыт.
Во̄раян ос хӯл алыщлан ва̄рмаль 
Тамле тэ̄лат урыл Олег Вирачев потыртас, тав тыи сыресыр ва̄рнутыт туризм ёт хумус акван-а̄рт­мēгыт, таи та̄ра-пат­тыс. Тувыл та̄н хумус бизнес хольт э̄лаль то­туӈкве ро̄вēгыт, Олег та̄­нанылн хӯлтыс.
Нё̄тнэ маснут ю̄нтнэ нак 
Тот Елена Николенко такви рӯпататэ урыл ла̄тыӈ ла̄выс. Ханты-Мансийскат «АМ» нампа маснут ю̄нтнэ тэ̄ла ва̄р­вес, ань мӯй ма̄хум тув то­тыглавēсыт ос тот сыре­сыр ма̄щтырлан накытн ханищ­тавēсыт. Тувыл акван-нё̄тхатым йильпи щирыл ю̄нтэ супыт по̄с­лы­сыт ос йинсыт.
Туризм тэлат 
Тамле ва̄рмалит ём­щакв осн-паттын ма̄гыс Алена Евсютина потыртас. Тав Нягань ӯст «Лафа» ӯщлахтын кол ва̄рыс, ань ма̄хум хумус та рӯпатат олн сэ̄луӈкве вēрмēгыт, таи хӯлтыс. Ты колнакт Саранпа̄вылныл о̄лнэ нэ̄ Любовь Филоненко ханищтахтас, тав ань ма̄навн тох ла̄выс:
– Тыт «Комунадат» ка̄сыӈ хо̄тал ма̄н сака пӯмыщ ос э̄рнэ тэ̄лан ханищтавесӯв. Са̄в мӯй ма̄хум та̄нки халанылт ва̄йхатым ат о̄лсыт, о̄выл щёс тот акван-хо̄нтхат­сӯв. Тувыл пуссын акван-нё̄тхатым такем юрты­ӈыщ матыр-а̄ти ва̄рсӯв. Акв мӯйлын колт о̄лсӯв, тыттувēсӯв, автобусн та̄лт­тым ханищтан ма̄н тотыглавесӯв. 
Ам «туризм» колнакт рӯпитасум, тот хӯрум группан ла̄кква-уртхат­сӯв ос ма̄нкина̄вн хотталь миннэ-ялнэ лё̄ӈх щё̄пи­таӈкве э̄рыс ос ты о̄выл­тыт потыртаӈкв. 
Ма̄н янгыщ Ха̄льӯс районныл ёхталам хо̄т­пат акван-атхатсӯв ос «Путешествие по Югре к месту Силы» намаим лё̄ӈх щё̄питасӯв. Тав Ханты-Мансийск ӯсныл о̄вылтахты, тувыл Ха̄ль­ӯс, Саранпа̄выл, э̄лаль Сӯкыръя па̄выл та̄ра Нё̄ро̄йка мус лё̄ӈхе о̄лы. 
Тот ма̄хум нё̄рыӈ ма̄кве сунсэ̄гыт, ӯщлахтэ̄гыт ос акв та па̄влыт та̄ра ювле-минэ̄гыт. Ка̄сыӈ па̄вылт та̄н тот о̄лнэ сосса мирыт ёт ва̄йхатэ̄гыт, музеитн щалтсэ̄гыт, хотты потрыт хаснэ манос ка̄тыл хурит по̄слын хо̄тпат ёт ва̄щин­тахтэ̄гыт тах. 
Нё̄ро̄йкат мӯй ма̄хум вит ёлаль со̄схатнэ ма̄н ос яныг тӯр ва̄тан тотыг­ла­вет, э̄ргыт э̄ргим ӯщ­лахтэ̄гыт, сосса ма̄хум па̄йтнэ тэ̄нутыл тыт­тавет. «Туту.ру» намаим ищхӣ­пыӈ ло̄псыт щар ё̄р ма̄т кинсым порат, Нё̄ро̄йка ма̄ Россия янытыл 60 са̄вит местаг ловиньтаве. Тамле ма̄т ма̄хум та̄нки номтаныл тэ̄лаг вос ēмт­сыт, по̄икщим номт пинэ̄­гыт. Ма̄н ань ма̄хум тув ялан­тан ма̄гыс ты лё̄ӈх ва̄руӈ­кве номсасӯв.  
«Комунада» ханищтан ва̄рмаль акваг э̄лаль вос тотаве, тох акван-атхатыгланэ̄ныл порат ос акван-нё̄тхатым ва̄рнэ тэ̄лат пуссын мӯсхалыг ос пӯмщиг ва̄равет. 
Э̄ргын тэ̄лат 
Тувыл тот атыт колна­кыт э̄ргыт ос э̄рыгсовыт ханищтан накыт ва̄рыг­лавēсыт. Тамле тэ̄лан ма̄хум Вера Кондратьева ханищтасанэ. Маныр пӯмыщ тот о̄лыс, о̄с э̄лаль тах хансэ̄в. 
Тамара МЕРОВА
