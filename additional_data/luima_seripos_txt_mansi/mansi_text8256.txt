
Лӯима̄ янытыл о̄лнэ ма̄ньлат хо̄тпат «Традиции в будущее» нампа ханищтапыл Ханты-Мансийск ӯст ва̄рыглавēсыт, мо̄т щирыл ты ос «Школа лидеров» тох ла̄ввес. 
Ма̄н округувт о̄лнэ сосса а̄гит-пыгыт, Алтай ос Красноярский край ēрныл, Ямал ос Чукотка автономный округыгныл, Свердловский областьныл мӯй хо̄тпат тув ёхталасыт. 
О̄влэ̄т та̄н Россият о̄лнэ мирыт акван-атхатыглам форумт янытлавēсыт ос тувыл ка̄сыӈ э̄лумхо̄лас матыр тэ̄лат э̄лаль тотнэ ма̄гыс рӯпитас. Лӯима̄ныл ёхталам ма̄ньлат хо̄тпат то̄ват «Школа лидеров» ханищтан колнакн атыг­ла­вēсыт. 
Та̄н ётаныл Совет Федерацият рӯпитан хум Александр Новьюхов, «Югра лылыēп» нампа организацият кӯщай-нэ̄ Людмила Алфёрова ос округ Дума депутат-хум Руслан Проводников потыртасыт ос лӯи ми­рытн э̄рнэ тэ̄лат ёт хумус рӯпитэ̄гыт, та̄нанылн нё̄т­мил ва̄рнэ накыт урыл потыртасыт. 
Ка̄сыӈ мӯй хо̄тпа хоты ма̄ныл ёхтыс, такви о̄выл­тыт акв-кит ла̄тыӈ ла̄выс. Алтай ма̄ныл Виталий Тибереков, Чукотка ма̄ныл Ангелина Терлецкая, Ямал ма̄ныл Некоча Окотэтто та̄нки ма̄нылт о̄лнэ пӯ­мыщ ва̄рмалит урыл по­тыр­тасыт. 
Са̄всыр мӯтраӈ накын Касум па̄вылт о̄лнэ нэ̄н Елена Федотован, «Ханты-Мансийский центр заня­тости населения» кӯ­щай нэ̄н Лариса Шкирта та̄н ханищтавēсыт. 
Мо̄тыт хо̄талт са̄всыр проектыт э̄лаль тотнэ ма̄гыс Москва ӯсныл ёх­талам хум Егор Якорев са̄в потыртас. Тувыл лӯима̄ мирыт пēс мо̄й­та­ныл, пēс йис О̄тыра­ныл ищ­хӣпыӈ ут хосыт хумус йильпииг по̄славет ос ма̄хумн так­та­лавет, таит урыл пӯмыщ касыл о̄лыс. 
То̄нт ма̄ньлат хо̄тпат нила командаг уртвēсыт, тувыл та̄нки халанылт кассыт. Ань «Мамонты» намаим а̄гит-пыгыт са̄в ма̄к э̄рнэ ла̄тыӈ ювле ла̄всыт ос но̄х та патсыт. 
Ма̄ньлат ма̄хум ма̄гыс а̄лпыл ос э̄типа̄лаг сыре-сыр ёнгилыт ва̄рыглавē­сыт. Та̄н а̄лпыл Руслан Про­вод­ников ёт ӯсхулыт хо­сыт ха̄йтыгтасыт, э̄ти­па̄лаг Константин Соло­вьёв ёт сун ӯлтта поргы­сыт, тыньщаӈ рēпыгтасыт.
Ань пуссын ты ва̄рма­лит ос ма̄ньлат хо̄тпат о̄вылтыт ма̄н э̄лаль пот­рыт хансэ̄в тах.
Тамара МЕРОВА
