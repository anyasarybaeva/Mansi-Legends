
Свердловский область Тавдинский районт пēс йис порат ма̄ньщи мир о̄лыс, тот ань са̄всыр мирыт халт та̄н ня̄враманыл-апыгрищаныл о̄лэ̄гыт. Та̄нтина̄наныл ма̄ньщииг ла̄вияныл, туп ла̄тӈаныл ат ва̄ганыл.
Мария Александро­вна Макарова 1986 та̄лт Тавда ӯст самын патыс. А̄тятэ ма̄ньщи хум, Городище па̄выл­ныл о̄лыс. Анēк­ватэ о̄с ма̄ньщи нэ̄, о̄парищ наме Безымен­това, Тумба па̄вылт са­мын патыс. Ты ма̄ньщи па̄выл о̄лыс, хосат оссув­лавес. 
Мария тох потыртас:
– Пēс порат ма̄ньщи ма̄хманув о̄парищнам ат о̄щсыт, таима̄гыс хунь паспортыл ва̄руӈ­кве патвēсыт, рущ щи­рыл Безыментовыг хас­вēсыт – о̄парищнам ат о̄щнэ хо̄тпа. 
Яныг анēквам па̄вылт о̄лнэ яныгхо̄тпат ёт ма̄ньщи ла̄тӈыл потыр­тас, юн ос ня̄враманэ ёт рущ ла̄тӈыл потыртас. Таима̄гыс анēк­вам та­кви ла̄тӈе ат ва̄стэ, рущ щирыл яныг­мас. Та по­рат ма̄ньщи мир э̄рнэ нэ̄па­канылт пус­сын ру­щиг хасвēсыт.
Ам ма̄ньщи мирув урыл ма̄ньта̄гыл номсы­сум, омам акваг китыг­ласлум, рӯтанув хо̄тыл о̄лсыт, хоталь ва̄нтлы­сыт. Школат ханищтах­тамум порат, театраль­ный студиян ялантасум – э̄ргысум, йӣквсум, стихыт хассум. Ётыл стиханум Тавда ӯст о̄лнэ поэтыт стиханыл-пот­раныл халн хасвēсыт, нэ̄пакыг ва̄рвēсыт. 
Школа а̄стламум юи-па̄лт Тюмень ӯст культура институтт культурологыг ханищ­тахтасум. Тот ханищтах­тамум сыс, наука тэ̄ла торыг э̄рнэ потрыт хас­сум. Ля̄ххал тотнэ ма̄н патхатыгласум, 2012 та̄лт Тюменьт «Демогра­фия поколений» жур­налт хӯрум потранум хан­сыглавēсыт. 

– Мария, хурит наӈ ё̄рн ма̄хум ёт по̄слым о̄лэ̄гын. Та̄н ётаныл э̄ргēгын?
– Тюмень ӯст сосса мирыт организация о̄лы, ам тот рӯпитан ма̄­хум ёт ва̄йхатэ̄гум. Ты хурит «Хатл эви» («Дочь солнца») ансамбль по̄с­лым о̄лы. Ханты ос ё̄рн ма̄хум та̄нти э̄рганыл э̄ргēгыт, йӣквēгыт. Ам то̄ва порат та̄н ётаныл э̄ргим яласэ̄гум.
Институтт ханищ­тахтамум порат, студия бального танца колн ялантасум. Кӯщаиг Светлана Пахомова тав о̄лы. Пēс порат рущ ма̄хум хумус йӣквсыт, манхурип маснутыл о̄лсыт, таи ханищтасӯв. Тувыл ма̄н, янге-ма̄не, та маснут масэ̄в, мирн суссылтан ма̄гыс акв юи-па̄лт та ё̄мыгтэ̄в.

Тув хӯрум та̄л ялан­тасум. Ётыл ос модель­ный агентстват рӯпита­сум, тувыл Китай ма̄н кēтыглавēсум. 2014-2016 та̄лытт тот о̄лсум, рӯпитасум. Китай ма̄т Россияныл ёхталан э̄р­гын-йӣквнэ хо̄тпат сака янытлавет. Тув артиста­нув ва̄тихал ялантэ̄гыт, э̄ргēгыт, йӣквēгыт, ты ма̄гыс олныл ойтавет. 
Мария ань Екатерин­бург ӯст о̄лы, ла̄ви, э̄лы хо̄н ма̄н воссыг ат мины. Оматэ пенсиян патха­тас, тав ляпатэ̄т о̄луӈкве паты, нё̄туӈкве э̄ри. 
Ма̄ньщи мирув халт тамле ка̄ркам нэ̄ та о̄лнэ̄тэ. Мария сака пот­рыӈ, са̄в ма̄хум ёт ва̄йхаты, акваг ханищ­тахты, хо̄т-а̄ти яласы. Ла̄ви, ма̄нь лēккарыг ос тэ̄нут па̄йтнэ хо̄тпаг ханищтахтас, массаж ва̄руӈкве ха̄сы. 
Ты я̄тил ма̄ньщи нэ̄ пуста̄гыл вос о̄лы, То̄рум ёт, О̄тыр ёт вос о̄лы!
Светлана РОМБАНДЕЕВА
