
Ха̄льӯст ма̄ньлат ма̄ньщи хум Михаил Яркин о̄лы. Тав «Центр безопасности» нампа колт рӯпиты, школат ня̄врамыт ӯргалы. 
Лӯпта э̄тпост Ханты-Мансийск ӯст стихыт хансум ма̄ньщи поэт Юван Шесталов ка̄стын хо̄талыт о̄лсыт, та порат тав о̄с тыг ёхталас. Тыт хум ма̄навн такви омаге-а̄тяге  ос такви о̄лупсатэ урыл потыртас.
Михаил Евгеньевич рӯпатаныл ӯщлахтын хо̄­талыт сыс сосса мир о̄лнэ-хӯлнэ ва̄рмалит нэ̄­пакыт хосыт ханищты. 
Ялпыӈ хо̄талыт о̄лыг­лан порат ханты ос ма̄ньщи ма̄хум ёт ва̄ти­хал хо̄нтхатыг­ла̄лы, та̄н ётаныл пēс йис о̄лупса урыл акваг потырты. Ань Михаил сосса мир о̄луп­сал пӯмщалахты.
Школан ялантаме по­рат «хип-хоп» нампа мо̄т хо̄н ма̄хум культура ха­нищтас. Ты а̄гит-пыгыт рущ ла̄тӈыл рэп-э̄ргыт э̄ргēгыт, брэйк-данс йӣк­выт йӣквēгыт ос граф­фити-хурит по̄слэ̄гыт. Ма̄ньщи пыг ос нэ̄пак тармыл са̄всыр нё̄тнэ хурит по̄слыс. Тувыл тав ма̄ньта̄гыл йӣвныл са̄в­сыр хурит ёрги. Ты ва̄р­маль тавēн о̄с сака мӯсты.
Михаил школа а̄стламе юи-па̄лт армиян ялыс. Юв ёхтыс ос такви пēс йис о̄лупсатэ ханищтаӈкве тахмаяс. 
Тав а̄тятэ Евгений Юрьевич Яркин, ма̄ньщи о̄йка о̄лыс. Хум хосатнув а̄тимыг ēмтыс. Тыима̄гыс тавēныл ма̄ньщи ла̄тыӈ ханищтаӈкве ат а̄лымас. Ха̄льӯс школат ня̄врамыт ща̄нь ла̄тӈыл о̄с ат ха­нищтавет. 
Ӯст А̄с-угорский инсти­тут филиал кӯщаиг рӯпи­тан нэ̄ Любовь Кашла­това, сосса культура э̄лаль тотнэ кӯщай нэ̄ Калерия Супрун ос тав ётэ рӯпи­тан нэ̄ Любовь Новьюхо­ва, та̄н пуссын ка̄сащан хо̄т­пат ханты ос ма̄ньщи ла̄тӈын ханищтыяныл. 
Ты хо̄тпат Михаил та̄нки палтаныл акваг во̄­выглыяныл, ос тав рӯ­па­танэ̄тэ ма̄гыс тув акваг ялантаӈкве ат а̄лыми. Ань пыг туи порат ӯщлахтын хо̄талыт выг, ща̄нь-а̄щ ла̄тыӈ ханищтан ма̄гыс тув ялантаӈкве паты. 
Хум Ханты-Мансийск ӯсн ёхталаме порат ищ­хӣпыӈ ут хосыт ма̄ньщи ла̄тыӈ ханищтан ут теле­фонын ва̄рыстэ, рущ щирыл «Онлайн-пере­вод­чик мансийского языка» ла̄ваве. Ань та нэ̄пак хо­сыт ма̄ньщи ла̄тыӈ ха­нищтаӈкве паты. 
Оматэ Елизавета Романовна Яркина, а̄ги о̄парищ наме Новьюхова, ханты нэ̄, Ха̄льӯст самын патыс. Тав Тутлейм па̄выл школат ханищтахтас, та па̄вылт хосат та̄гыл нэ̄м­хотьют ат о̄лы. 
Ань нэ̄ Ха̄льӯс школат колкан ловтым рӯпиты. Тав пӯрлахтын ва̄рмалит ёмщакв ва̄ганэ, ӯст о̄лыг­лан сосса ялпыӈ хо̄та­лытт акваг мӯйлы. 
Нэ̄ юн пыге ханты ла̄тӈыл такви ханищтытэ, тэ̄нки халэ̄нт акваг по­тыртэ̄г. Тав яныг пыге Юрий о̄с Ха̄льӯст о̄лы. Пыг такви ма̄гсылэ я̄нас рӯпата ва̄ри, саквалан техникат хот-щё̄питы, ты хал ӯщлахтын хо̄талыт рущ ла̄тӈыл о̄с рэп-э̄ргыт э̄рги. 
Михаил ань венгр ла̄тыӈ нэ̄пакыт хосыт ханищтаӈкве о̄вылтах­тас. Тав увщитэ Кристина Сызарова Удмуртия ма̄т о̄лнэ университетт ха­нищтахты, тэ̄нки халэ̄нт ищхӣпыӈ ут хосыт ос финн ла̄тӈыл потыртэ̄г. Михаил аквторыг са̄в ла̄тыӈ ва̄ӈкве ка̄сащи. 
Михаил Евгеньевич са̄всыр хурит ка̄тыл ёр­гуӈкве ха̄сы. Юн ня̄лыт, а̄ны-са̄ныт, са̄всыр ӯйхул хурит касаил ёрги, уласыт, пасаныт такви ма̄щтырлы. 
Тав школа а̄стламе юи-па̄лт Ягрим па̄выл колледжит машинат хот-щё̄питан тэ̄лан ханищ­тахтас. Ос ты тэ̄ла щирыл э̄лаль рӯпитаӈкве ат ка̄сащас, по̄хын минас. 
Ты та̄л Михаил хус та̄лэ то̄влыс. Тав сосса мир о̄лупса э̄лаль тотым рӯпитаӈкве сака таӈхи. Ань мощ олн аты ос Ханты-Мансийск ӯс Югорский университетн э̄лаль ханищтахтуӈкве мины, филологыг ēмтуӈ­кве номсы. Тамле ты ка̄ркам ма̄ньлат ма̄ньщи пыг Ха̄льӯст о̄лы.
Николай МЕРОВ
