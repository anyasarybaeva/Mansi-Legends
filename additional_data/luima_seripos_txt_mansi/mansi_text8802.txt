
Югорск ӯс музейт рӯпитан ма̄хум Дарья Ивановна Белова сымыӈыщ янытлыяныл. Тав 2023 та̄л оигпам порат «Музейный Олимп Югры» касылт «Музейный волонтёр» номинацият но̄х-патыс. Тамле намыл та хо̄тпат мивет, хотьют то̄рум ма̄гыс мирн нё̄ты, хотты э̄лумхо̄ласн онтас ва̄ри. 
«Музейный Олимп Югры» касыл ка̄сыӈ та̄л музеит рӯпитан ма̄хум ос та̄нанылн нё̄тнэ хо̄тпат халт ва̄рыглаве, ка̄сыӈ хо̄тпа такви ва̄рум рӯпа­татэ урыл нэ̄пак хансы, маныр пӯмыщ рӯпата ва̄рыглас, тот потырты. Жюри-хо̄тпат сунсэ̄гыт, ос мирн яныг онтас ос ща̄гт тотнэ ва̄рмалит но̄х та патэ̄гыт. 
Дарья Белова яныг мӯйлупсал округ культура департаментыт кӯщаиг рӯпитан нэ̄н Маргарита Козлован мӯйлуптавес ос янытлавес, ты кастыл нэ̄ Ханты-Мансийск ӯсн ёхталас.
Ма̄ньщи нэ̄ Дарья Ивановна ялпыӈ хо̄талыт порат музейн ёхталан ма̄хумн сосса мир урыл потырты, та̄наныл щакв­щуӈкве ханищтыянэ. Ты коныпал ня̄врамыт ёт рӯпитаӈкве сака ёмщакв ха̄сы, та̄наныл ма̄ньщи ла̄тӈыл потыртаӈкве ханищтыянэ, аквъёт ма̄ньщи э̄ргыт э̄ргēгыт, йӣквыт ханищтэ̄гыт. 
Тав ма̄ньщи культурав сака э̄руптытэ, ма̄ньщи ла̄тӈыл стихыт хансы, э̄ргуӈкве ха̄сы. Музейт ялпыӈ хо̄талыт ва̄рыглан порат тав акваг тув нё̄туӈкве во̄винь­та̄лаве. 
Югорск ӯс музейныл тēтым ля̄ххал Г. КОНДИНА ма̄ньщи ла̄тӈыг толмащластэ
