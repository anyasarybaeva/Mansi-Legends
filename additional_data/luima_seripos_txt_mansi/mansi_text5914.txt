
Югра тэ̄лат э̄лаль тотнэ колт рӯпитан кӯщай Алексей Федяев, «Лента» нампа яныг ла̄пкат рӯпитан кӯщай хум Василий Рудольф ос «Богдашка» нампа пēрма пуӈк-тотнэ хум Владимир Башмаков, ля̄ххал тотнэ колн ёхталасыт. Та̄н э̄лаль аквъёт рӯпитаӈкве потыртахтасыт. 
Алексей Федяев тох ла̄выс, ань тыт та̄нки рӯпата ва̄рнэ ма̄хум тэ̄нутаныл-пор­масаныл яныг ла̄пкат тыналаӈ­кве вēрмияныл. Хунь о̄выл щёс округувт яныг ла̄пкат пӯсвēсыт, са̄выӈпа̄лэ мир тот ёвт­хатуӈкве патсыт. Ты хосыт ма̄нь ла̄пкатн олн сэ̄луӈкве та̄рвитыӈ патыс, таима̄гыс са̄в ма̄нь ла̄пка лап-пантвес. 
Ювле хультум та̄лт Югра тэ̄лат э̄лаль тотнэ колт рӯпитан хо̄тпат «Лента» нампа яныг ла̄пка ёт аквъёт рӯпи­тан ма̄гыс соглашение-нэ̄пак хассыт. Ань тот тэ̄нут-пормас ва̄рнэ хо̄тпат тыналахтын я̄нас колнакыл мивет. Ты хо̄тал мус атпан арыгтем са̄вит пред­принимательхо̄тпат заявка-нэ̄пак тув мисыт. Тыт о̄лнэ «Богдашка» нампа акв пēрма такви ва̄рнэ тэ̄нутанэ ань тот тыналаӈкве ты о̄выл­тасанэ.
Кӯщай хум ла̄выс, тыгыл э̄лаль яныг ла̄пкат кӣврыт я̄нас колнакыт щё̄питавет. Тот туп округувт ва̄рим тэ̄нутыт ос пормасыт тах тыналавет. Ма̄хум ёвтхатнэ̄ныл порат та ма̄нь ла̄пкат та̄ра ка̄салаӈкве вос вēрмы­саныл.
Яныг ла̄пка кӯщай потре
«Лента» нампа ла̄пка кӯщай хум Василий Рудольф ла̄выс: «Ма̄н Россия янытыл са̄в ма̄тт ла̄пкат о̄ньщēв. Ма̄н тыт та̄нки рӯпата ва̄рнэ хо̄тпат ёт рӯпитаӈкве сака ка̄сащēв. Ты ва̄р­маль ма̄навн мӯсты. Ань тыт о̄лнэ мир тэ̄ӈкве ка̄сащан тэ̄нутаныл ма̄н ла̄пканувт хо̄нтуӈкве ос ёвтуӈкве вēрмияныл». 
Округувт «Лента» нампа ла̄пка хӯрум ма̄тт о̄лы: кит ла̄пкаг - Сургут ӯст; аква – Ханты-Мансийск ӯст. Ань Югра ма̄т ва̄рум тэ̄нутыт-пормасыт тот о̄с тыналавет. Ёвт­хатнэ хо̄тпа та̄ра вос ка̄саластэ, «Сделано в Югре» нампа вӯщрам буквал та̄н упаковканыл хансым о̄лэ̄гыт. Тот са̄всыр тэ̄нут ос пормас тыналаӈкве ро̄ви. 

Щаквитыӈ тэ̄нутыт
Ханты-Мансийск ӯст «Богдашка» нампа пēрмат кӯщаиг Владимир Башмаков рӯпиты. Ань та̄н щак­витыл ва̄рнэ тэ̄нутаныл ты яныг ла̄пкат о̄с ты­налыяныл. Ты пēрма округувт хус арыгтем та̄л рӯпиты. Та̄н щак­вит, щаквитво̄й, творог, мисво̄й, йогурт тэ̄нутыт ва̄рēгыт. Пēр­мат пуссын аквъёт акв со̄тыра яныгса̄т мис о̄ньщēгыт. Ты халт поснэ мис атса̄т са̄вит о̄лы. Мо̄лты та̄л сыс та̄н са̄т со̄тыра литра щаквит поссыт. 
Хум ла̄вме щирыл, «Лента» ла̄пкат та̄н ва̄рнэ тэ̄нутаныл тыналаӈкве сака ёмас. Та̄н ва̄рнэ тэ̄нутаныл йильпи упа­ковкал ва̄рсаныл, нама­ныл ёмщакв хассаныл. Ань тот кӯстырыг тына­лыяныл. Яныг ла̄п­кан са̄в мир ёхталы, тэ̄нутаныл молях ёвтавет. 
Ты пēрмат рӯпитан ма̄хум э̄тэ-хоталэ сыс онтолов тонна щак­вит посэ̄гыт. Са̄в та̄л тыт тыналахтынэ̄ныл сыс, та̄н ань ёмщакв ва̄га­ныл, манаса̄вит творог, мисво̄й ос мо̄т тэ̄нут щё̄питаӈкве э̄ри. Тыгыл са̄внув ат ва̄рыг­ласыт. Ань яныг ла̄пка ёт ты­налаӈкве о̄вылтахтасыт, э̄рыӈ, иӈ са̄внув тэ̄нут ва̄руӈкве патэ̄гыт.
Ты коныпал щаквит, мисво̄й ос мо̄т тэ̄нут школатн ос ма̄нь ня̄врам колытн мыганыл. Та̄н ётаныл хосат тагыл договор-нэ̄пак хансым о̄ньщēгыт. Та̄нки ва̄рнэ тэ̄нутаныл мо̄т са̄всыр утыл ат тэ̄лыгтыяныл, ущ поснэ ща̄квитыл ва̄ри­яныл. Тыима̄гыс ла̄пкат мощ тыныӈнувēг о̄лэ̄­гыт.  
Николай МЕРОВ 
