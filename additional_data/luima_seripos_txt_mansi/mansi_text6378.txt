
Сӯкыр э̄тпос юи-о̄выл ӯщлахтын хо̄талэ туризм янытлан тэ̄лаг о̄лы. Ань таима̄гыс округувт тамле тэ̄лат ёт рӯпитан хо̄тпат РИЦ «Югра» колн во̄виньта̄лвēсыт ос та̄н тот «Туризм в Югре. Новые реалии» о̄вылтыт потыртасыт.
Ля̄ххал тотнэ ма̄хум палт округ промышлен­ность департаментыт кӯщай хум Алексей Михеев, туризм но̄х-во̄рмалтан тэ̄латыт рӯпитан нэ̄ Владислава Вишневская, спортив­ный совет Федерация па̄­лыл туризм ёт рӯпи­тан хум Василий Куп­кин, «Югорская Долина» мӯйлын ма̄хум ӯщлах­тын колт кӯщай нэ̄ Екатерина Горбунова ос предприниматель-нэ̄ Татьяна Алфёрова ёх­та­ласыт. 
Юграт хумле туризм ва̄рмалит о̄лэ̄гыт, ты о̄вылтыт Алексей Михе­ев потыртас. О̄влэ̄т тав аквъёт рӯпитан ма̄х­манэ ос хо̄т-а̄ти яласан хо̄тпат ялпыӈ хо̄талыл янытласанэ. 
Хум ла̄выс: 
– Туризм хо̄тал – тыи хо̄т-а̄ти яласан ма̄хум ос та̄н ётаныл рӯпитан хо̄тпат ялпыӈ хо̄тала­ныл. Югравт са̄в нё̄тнэ ма̄ о̄лы, тот ӯщ­лахтын ма̄гыс колыт щё̄­пи­таӈ­кве ро̄ви. 
Ань са̄в­сыр ма̄тын яла­саӈкве тахнэ ма̄хумн са̄в ща̄гт, хора­мыӈ ху­рит по̄слуӈкве, йильпи ва̄тал лё̄ӈхыт хо̄н­туӈ­кве ла̄виянум. Та̄н ёта­ныл рӯпитан хо̄тпат ты тэ̄лат ёма­щакв э̄лаль вос тотыя­ныл ос хот-а̄ти яласан са̄в ма̄хум вос хо̄нтэ̄гыт. 
Ты та̄л хащта̄л а̄гм паттат туризм тэ̄лат ёл-по̄илтта̄лвēсыт. Тувыл та хольт Российский Федерация ос округ пра­вительства па̄лыл ма̄н нё̄твесӯв. 
Ма̄н Югра экономика департаментныл олн-нё̄тмилыл майвесӯв, ос коланув ма̄гыс ман рӯпитан ма̄хманув ол­ныл ойтуӈкве вēрмы­санӯв. Тувыл та щирыл 112 рӯпитан колыт аренда ойтнэ олнаныл ос а̄рнтаг винэ олныл мощ ётылнув ювле ойтуӈкве ро̄ви. 
Округув янытыл э̄лумхо̄лас тэ̄ланэ ва̄р­нэ̄т сыс, са̄всыр накыт ēмтнэ порат ос сосса ма̄хум пēс наканыл сус­сылтым щирыл тыг акван-атуӈкве ро̄вēгыт. 
Тувыл хӯл алыщлан ос во̄раян ма̄гыс ма̄хум тыг о̄с во̄вавет, нас щēмьяӈ та̄гыл манос ма̄ньлат хо̄тпат аквъёт ӯщлахтуӈкве вēрмēгыт. 
Мӯй ма̄хум тыт сосса мир культура ва̄нэ на­кыт, ма̄-вит ханищтан, пусмалтахтын ос са̄в­сыр промышленностит хумле о̄лэ̄гыт, пуссын та̄ра-паттыяныл тах. 
Ма̄хум юн ӯнлуманыл сыс туризм тэ̄латыт рӯ­питан хо̄тпат ищхӣпыӈ ут хосыт мощ ханищ­тавēсыт, Концепция-нэ̄пак номтыӈыг щё̄пи­тан щирыл рӯпита­сыт. Ка̄сыӈ ӯст ман районт манхурип туризм ва̄­руӈкве ро̄ви ос мо̄т хо̄н ма̄ныл тыг туристат тотыглан ма̄гыс са̄в номсахтасыт. 
Ань йильпи ва̄рма­лит урыл Владислава Вишневская потыртас. Та̄н ищхӣпиӈ ло̄пс ва̄р­сыт, ма̄хум тот та̄нки­на̄нылн э̄рнэ тэ̄лат хо̄н­тэ̄гыт тах.
Тувыл тав ла̄выс, 2019 та̄лт ма̄н округувн 600 со̄тыра э̄лумхо̄лас мӯйлуӈкве ёхталасыт. Ань са̄в туристат акв­тох вос мӯйлысыт, та̄н www.VisitUgra.ru ло̄п­сыт ка̄сыӈ мӯй хо̄тпа ханищтыяныл, хотью­тыт ос маныр тэ̄лат щирыл тыг ёхталасыт. Тох мо̄т акв тамле мӯй ма̄хум э̄лаль кинсэ̄гыт. 
Пандемия порат та̄н Югра ма̄ о̄вылтыт пот­рыт хассыт ос туристыт ищхӣпыӈ са̄всыр ло̄п­сытыт киссыт. Та̄н тох э̄лаль рӯпитаӈкве патэ̄­гыт ос «ӯщлахтын хо̄та­лыт» намаим мӯйлын накыт ва̄рēгыт.
Василий Купкин ма̄ньлат ма̄хум ӯщлах­тын ва̄рмаляныл урыл потыртас. Аквторыг кит-хӯрум хо̄тпал хо̄т-а̄ти яласаӈкве ёмасыг о̄лы. Тувыл ты ма̄хум хот­таль минуӈкве щё̄пи­тахтэ̄гыт ке, та̄н МКК (рущ щирыл марш­рут­но-квалификационный комиссия) та̄нки на­ма­ныл ос лё̄ӈханыл вос хӯлтыяныл. Тох нэ̄м­хотьют нэ̄мхотталь ат тыпи, тувыл минам лё̄ӈханылт нё̄тавет тах.  
Екатерина Горбунова «Югорская Долина» колт ва̄рум тэ̄ланыл о̄вылтыт потыртас. Та̄н гостиницанылт рӯпи­тан хо̄тпаныл са̄в ва̄р­малитн ханищтасаныл, мӯйлын колнакыт ём­щакв щё̄питасаныл. Мӯй­луӈкве ёхталан ма̄хум юн о̄лнэ коланылт хольт тыт вос о̄лсыт.
Ирина Самсонова хансум ля̄ххал ма̄ньщи ла̄тӈыг Тамара МЕРОВА толмащластэ
