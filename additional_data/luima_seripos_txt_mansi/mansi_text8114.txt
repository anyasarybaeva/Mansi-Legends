
Общественный палатат рӯпитан  кӯщаит кол ӯнттын, лё̄ӈхыт ва̄рнэ ос ма̄-вит ӯргалан тэ̄лат о̄вылтыт потыртасыт. Та комиссият Сергей Таньшин пуӈктоты. Та̄н округув янытыл са̄всыр та̄рвит тэ̄лат та̄ра-паттысыт. 
Колыт ӯнттын ос ЖКХ департаментыт рӯпитан хум ла̄выс, та̄н пēсыг ēмтум колыт о̄лнэ щēмьят ты та̄лт мо̄т колн ва̄нт­луӈкве щё̄питыяныл. Округувт янгыщ Нягань, Сургут, Пыть-Ях, Югорск ӯсытт ос Нефтеюганский, Октябрьский, Советский, Сургутский районытт иӈ са̄в лю̄ль ос пēс колы­тыт ма̄хум о̄лэ̄гыт. 
Тот «фе­нольный» колыт 179,45 со̄тыра квадрат­ный мēтра са̄вит о̄лы, ань тамле лю̄ль колытыт 3,4 со̄тыра щēмьят ловиньтавēсыт.
Ма̄хум мо̄т колытн ва̄нтлын ма̄гыс хӯрум программа щирыл олныл нё̄тавет, тыи федераль­ный, округ ос та̄нки ӯсыӈ ос районыг миркол па̄лыл. Тох 509 щēмьят колыл минэ ма̄гыс федераль­ный ос округ бюджет па̄лыл 2 млрд солкōви арыгкем олн та̄ставе. 
Та щирыл та̄н 2023 та̄л сыс 134 щēмьятн нё̄туӈ­кве вēрмēгыт, 2024 та̄лт – 183 щēмьятн ос 2025 та̄лт – 192 щēмьятн. 
Пēс колт о̄лнэ ма̄хум о̄влэ̄т комиссиян кола­ныл уральтавет, ань ко­лыт сака пēсыг ке о̄лэ̄гыт, э̄рнэ нэ̄пак щё̄питаве, тувыл тот о̄лнэ щēмьят оче­редин хансавет, ётыл ущ колыл мивет. 
Ань Сургутский районт пēс колыт уральтым юи-па̄лт ма̄хум та̄ра очере­дин хасхатэ̄гыт. Йильпи колыт ӯнттавет, та̄н кол тот ёвтуӈкве вēрмēгыт. Ань тыг мус район яны­тыл 95 лю̄ль ос пēс колыт хультсыт.  
Прокуратура пуссын тамле ва̄рмалит ураль­тым о̄ньщияныл, ма̄хум ёмас кол ӯрēгыт. Мо̄лты та̄лт 450 лю̄ль накыт осн-пат­тысыт, та юи-па̄лт 153 щēмьятн ёмас колн ва̄нт­луӈкве нё̄тсыт.
Округув янытыл ань 299 колыт ма̄к сака пēсыг ēмтсыт, ма̄хумн тот пилыщмаӈ о̄луӈкве, тамле колт на̄йква̄лгыт хот-яктавет, вит, рēг о̄с а̄тим. Тамле колт о̄лнэ ма̄хум мōт колыл та̄ра вос мивет.   
Тамара МЕРОВА
