

	Елена Устиновна Акбаш, а̄ги о̄парищ наме Пузина, Ха̄льӯст самын патыс. А̄тятэ Я̄сунтныл, оматэ ос Хо̄рыӈпа̄вылныл о̄лсы̄г. А̄ги школа а̄стламе юи-па̄лт Ленинград ӯс А.И. Герцен нампа лӯима̄ ня̄врамыт ханищтахтын институтн э̄лаль ханищтахтуӈкве минас. А̄стламе юи-па̄лт, 1994 та̄лт, Ханты-Мансийск ӯсн ёхтыс. Тот повышение квалификация институтн, этно-образование кафедран рӯпитаӈкве патхатас. То̄нт та кафедра кӯщаиг Анастасия Ильинична Сайнахова о̄лыс. Елена Устиновна та па̄сныл акваг тот ты рӯпиты. 

	Ма̄ньщи нэ̄ ты та̄лт атпан нупыл ат та̄лэ то̄влыс. Тав ханищтап э̄лаль тотнэ институтт э̄рнэ рӯпата ва̄ри. Тыима̄гыс рӯпитатэ̄т са̄в щёс янытлан нэ̄пакыл майлувес. 

	Елена Устиновна Ханты-Мансийск ӯст хум ва̄рыс, кит а̄ги янмалты. Ма̄н, редакцият рӯпитан хо̄тпат, таве намхоталэ̄тыл сымыӈыщ янытлылӯв.

	Тувыл нэ̄т ялпыӈ хо̄тал кастыл ма̄н тавēн о̄с янытлан ла̄тыӈ кēтэ̄в. А̄гияге пуста̄гыл вос яныгмēг, ёмас хо̄тпаг вос ēмтэ̄г. Та̄н ляпа рӯтаныл ёт та̄глыӈ пасаныл, атыӈ тэ̄нутыл вос мӯйлэ̄гыт. О̄лупсаныл акваг ёмасыг вос о̄лы. Колта̄гланыл со̄тыл вос пинаве, туп ща̄гтым о̄лэ̄н!
