
Тӯяг ня̄врамыт ма̄гыс Ханты-Мансийск ӯст конференция ва̄рыглавес, округув янытыл яныг ӯсытныл, па̄влытныл са̄всыр та̄л яныт ня̄врамыт тув ёхталасыт. Та̄н халанылт ма̄ньщи а̄гиквет о̄лсыт — Маргарита Адина, Диана Алгадьева ос Ксения Кутляева.
Та̄наныл Хулюмсӯнт па̄выл искусство шко­лат Надежда Маслова ханищтыянэ. Ам таве титыгласлум, та̄н ка̄­сыӈ та̄л ты конферен­циян во̄выглавет ман а̄ти. Надежда Констан­тиновна ювле тох ла̄­выс:
— 2011 та̄лт ма̄н о̄выл щёс ты конференциян ёхталасӯв. Та юи-па̄лт ка̄сыӈ та̄л тыг во̄выг­лавēв. Тувыл матах­мат та̄л тыг ёхталаӈкв ат вēрмысӯв, ня̄врамыт тыг тотыглаӈкв ат та̄ртвесум.
Ма̄навн сака пӯмыщ ты ханищтапн ялуӈкв. Таса̄вит ня̄врам та ёх­талы, ка̄сыӈе такви 
матыр ва̄рнэ тэ̄­ла ха­нищтаме, ма̄щтыр­лаӈкв сака ёмащакв ха̄сы. Ос ты урыл мо̄т ня̄врамытн потырты.
О̄выл щёс ёхталамув порат ма̄н акв пӯмыщ потыр щё̄питасӯв. То̄нт школат ханищтахтам а̄ги Татьяна Сивцова потыртас — хансат са̄с тармыл ӯлщ пуӈкыл хумус по̄слувēсыт. Светлана Алексеевна Попова ма̄навн хӯлтыс, учёный хум Валерий Чернецов нэ̄пакēт ты урыл вос ловиньтэ̄в.
То̄нт ма̄н Ханты-Мансийск ӯсн са̄с ёт-тотыгласӯв. Конферен­цият о̄лум ма̄хум ма̄н а̄гиюв потре хӯнтлы­саныл, маттем титыг­лахтуӈкв ос пӯмщалах­туӈкв та патсыт. Та по­тыр щар ма̄к ёмас ос пӯмыщ потрыг то̄нт ла̄ввес. Та па̄сныл ак­ваг тыг ты ёхталэ̄в. Ка̄­сыӈ та̄л мо̄т-мо̄т пēс тэ̄ла урыл потыр щё̄­пита̄лэ̄в.
Ты та̄л тыг ёхтынэ̄в э̄лы-па̄лт ма̄н па̄влувт о̄с акв тамле конфе­ренция ва̄рыгласӯв, рущ ла̄тӈыл тох нама-яслӯв — «От ремесла к искусству». Ма̄н павлувт о̄лнэ ма̄хум, ма̄щ­тыранув ос ня̄врамыт тув во̄выглыянӯв. Ты та̄л о̄с са̄в ма̄хум ёх­талас. Хунь акван-ат­хатыглэ̄в, то̄нт ты та̄­ра-паты — манырсыр пēс ва̄рмаль ханищ­таӈкв э̄лаль э̄ри.

Ты та̄л хӯрум ма̄нь­щи а̄ги а̄па, лё̄мвой пуӈкто̄р ос оссы урыл потрыт хассыт. Марга­рита Адина «лё̄мвой пуӈкто̄р» урыл потыр­тас. Диана Алгадьева «а̄па» урыл ос Ксения Кутляева «оссы» урыл потыр хансыс. 
Ань я̄нас потыр-ох­сат ловиньтэ̄н.
  
Лё̄мвой пуӈкто̄р 
хумус ю̄нтвес 
Маргарита Адина ла̄выс, ты потыр хан­суӈкв тавēн омаге-а̄тя­ге Анна Прокопьевна ос Сергей Михайлович Адиныг, щащēкватэ Зоя Емельяновна Ади­на ос Галина Констан­тиновна Алгадьева нё̄тсыт.
Пēс порат ма̄ньщи ма̄хманув лё̄мво̄итн сака ул вос пуравет, са̄в­сыр щирыл  ӯргалахта­сыт. 
Ма̄нь па̄влыӈ ма̄т ма̄хманув посымпӯт ань ты мус ва̄рēгыт ос э̄ти хасапт хуēгыт. Ос туп то̄ват пуӈкто̄р о̄ньщē­гыт, тав щар такви щи­рыл ю̄нтвес. Ань юи-о̄выл та̄лытт нэ̄квет там­ле  то̄р сака ат ю̄нтэ̄гыт. 
«Сыспал посымпӯт» ма̄хманув пум са̄грын ос пил ва̄тнэ порат о̄щ­сыт. Ма̄нь тēр па̄нка тӣ­вырт посымпӯт ва̄рыг­лавес, тувыл ты па̄нка 
па̄ртын ра̄твес. Хо̄тпа та па̄рт ос сыспа̄лн так­вина̄тэ̄н нэ̄гсала̄лыстэ. Пум са̄грынэ̄тэ порат хо̄тпа тыгле-тувле ё̄ӈ­хатахтыгланэ̄тэ ма̄гыс посыме мувлахил лап-утвес, та щирыл тав ляпатэ̄т лё̄мвоит ат ат­хатэ̄гыт, хо̄тпа сака ат  пураве.
Ма̄нь ня̄врамыт ос ты щирыл ӯргаласа­ныл. Хо̄вт та̄лыт но̄х-пēламта­вēсыт, ща̄нь манос а̄щ такви ка̄тэ тамле на̄й посыме нум-па̄лт мощ тотыглытэ ос та атыл ня̄враме яны­тэ̄т сартыстэ. Ты щир тав о̄с ат пурвес.
Нэ̄кве мисэ посме порат ляпат ня̄враме лю̄лис, тав лунт тов­лыг ка̄тагēт о̄ньщис, та товлыгтыл оматэ ля­пат лё̄мвоит, ма̄ньӯит хот-хосгысанэ. Там­ле ты пӯмащ потыр Маргарита Адина щё̄­питас.

Оссы
Оссы урыл Ксения Кутляева потыртас. Тав ла̄выс, ань ма̄ньщи ма̄­хум оссы аты ва̄рēгыт. Пēс порат ты сака э̄р­нэ ут о̄лыс. Оссы тып йӣв­ныл ос тарыг йӣв­ныл осгувес. Щар ка̄миньт оссы тып йӣвныл о̄лыс. Тарыг йӣвныл осгим оссы мощ сурум ос о̄ӈхыӈ о̄лыс, нэ̄квет тавēтыл а̄ны ловтсыт.
Оссы ва̄рнэ ма̄гыс йӣвыт тӯяг хот-са̄гра­вет, тальхе во̄рт хуль­туптаве, котле тӯйт тӣвырн пинаве, сӯлэ вос ка̄мнями. Та юи-па̄лт ущ ма̄хум осыгха­туӈкв о̄вылтахтэ̄гыт.
Ань Ханты-Мансийск ӯст о̄лум конферен­циян Надежда Масло­ва ос Ксения Кутляева тып йӣв-охсаг ёт-то­тыгласы̄г. Надежда Константиновна осыг­хатуӈкв о̄вылтахта­ме порат са̄в рущ хо̄т­па ляпан ёхтысыт, пуссын пӯмщалах­туӈкв маттем та пат­сыт. Оссы осгын ма̄гыс я̄нас касай о̄лы, тамле касай тэ̄н ёт-о̄щсыг. 
Рущ э̄кват о̄с осыг-хатуӈкв ка̄сащасыт, ка̄сыӈ нэ̄ такви мощ рӯпитас. 

А̄па урыл потыр
А̄па урыл ня̄врамытн Диана Алгадьева по­тыртас. Тавēн ты пӯ­мыщ потыр хансуӈкве Елена Ильинична Ади­на, Галина Констан­тиновна Алгадьева ос Надежда Константи­новна Маслова нё̄тсыт. 
Пēс порат самын па­тум ня̄врамыт пуссын а̄пат яныгмасыт. Омат тит а̄па о̄щсыт — хо̄­тыл а̄па са̄н ос э̄ти а̄па. Ня̄врам а̄паныл хунь но̄х-виве, хуйнэ ма̄тэ па̄лыг ул вос о̄лы, лап-пантаве. А̄па паттатэ̄н са̄п пинаве, ты сапыг ēмтум ха̄льйив. Ня̄врам а̄пат вос ӯргалаве, ла̄г-лагēн лэ̄стан, щēрынка ос ма̄нь титэ̄лмип ка­сай пинсыт. 
А̄па сытын (сысын) ӯлм ӯй хури по̄слувес. Ква̄лганэ, нёвитан ква̄л-ге ос но̄х-тагатан ква̄л-ганэ пуссын са̄лы сов­ныл ва̄рыглавēсыт.
Ня̄врам яныгмаме юи-па̄лт а̄па сӯмъяхт о̄щвес манос ущты са­мын патум ня̄врамн майлувес.
Тамле ты пӯмыщ потрыт ты а̄гиквет щё̄­питасыт ос мо̄т мирн потыртасыт. Надежда Константиновна ня̄в­рамыт ёт ёмащакв рӯ­питанэ̄тэ ма̄гсыл са̄в ёмас ла̄тӈыл ла̄ввес ос янытлавес.

