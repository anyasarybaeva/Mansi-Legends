
Ты э̄тпос 16 хо̄талэ̄т Ханты-Мансийск ӯст нэ̄пак ловиньтан колн ма̄хум акв ёмас тэ̄ла ма̄гыс во̄виньта̄лвēсыт – «Новости Югры» рущ газетат потыр хаснэ э̄ква Альбина Сергеевна Глухих «Судьба журналиста» нэ̄паке та̄ратавес. Тув аквъёт рӯпитан ма̄хманэ, юртанэ, рӯтанэ ёхталасыт.

	Ювле хультум та̄лт «Новости Югры» газета 85 та̄лэ то̄влыс, Альбина Сергеевна потрыт хансым тот 52 та̄л рӯпиты. Тувыл тав аквъёт рӯпитан ма̄хманэ̄н ты нэ̄пак хансуӈкве кащилтавес. Ань атпан та̄л сыс хумус рӯпитас, хо̄т яласас, хотьют ёт ва̄щинтахтас, маныр урыл хансыс – пуссын вос номылматыянэ, нэ̄пакн вос хансыянэ. Э̄ква ка̄сащас, нэ̄пак хансуӈкве та вуйхатас. Тав потранэ коныпал нэ̄пакт Ольга Маслова потре хансым о̄лы. Тав о̄с «Новости Югры» газетат рӯпитас, тувыл Москва ӯсн ва̄нтлыс, ань та о̄лупса урыл газетан потрыт кēты. Николай Баталов потыр хансыс, тав 1997–2003 та̄лытт газетат пуӈктотыс. Тувыл Елена Потехина хансыс, тав ты газетат 25 арыг та̄л рӯпитас. Та̄н о̄с пуссын аквъёт рӯпитам хо̄тпаныл ка̄сталыяныл, са̄всыр пӯмыщ тэ̄ланыл номылмата̄лыяныл, ма̄хманылн са̄в ёмас сымыӈ ла̄тыӈ, пӯмащипа ла̄тыӈ ла̄вēгыт. 

	О̄выл ла̄тыӈ «Новости Югры» газетат кӯщаиг рӯпитан хум Владимир Меркушев тав ла̄выс: «Газетав урыл са̄в нэ̄пак хансыглавес, ос тот рӯпитам, ос ань тыхо̄тал мус рӯпитан ма̄хум газетаныл хумус ва̄рсаныл, хумус о̄лсыт, ты о̄вылтыт нэ̄мхо̄т хансым ат о̄лы. Альбина Сергеевнав са̄в потыр о̄ньщи, тыитаи номылматы. То̄ва потранэ сака пӯмщит, ма̄н пуссын аквъёт мовиньтэ̄в. Ма̄н тав нуплэ ла̄всӯв, тав ань рӯпитам та̄ланэ о̄вылтыт нэ̄пак вос хансы. Альбина Сергеевна ка̄сащас, потыр щё̄питас, ань та нэ̄пак на̄н ка̄тыт ты пувилы̄н. Газета хумус ва̄рвес, хотьютн щё̄питавес, ань ма̄хум хумус рӯпитэ̄гыт, ты урыл на̄н о̄с ловиньтэ̄н. Альбина Сергеевна, наӈ нэ̄пакын ам мо̄лхо̄тал ка̄тын-паттыслум, янытэ̄т ловиньтаслум. Са̄в ма̄хум ёт ва̄йхатамын, хоталь о̄лнэ ма̄н наӈ та ялсын, матыр-а̄ти наӈ та ва̄щинтамын. Наӈ намын «Первопроходцы Самотлора» памятникын хасвес, наӈ та̄н палтаныл ва̄тихал яланта̄лсын, та̄н ураныл са̄в потыр хансыгласын. Таима̄гыс намын тув та хасвес. Я̄тил Альбина Сергеевна, са̄в та̄л пуста̄гыл о̄лэ̄н, со̄тыӈыщ о̄лэ̄н».

	Атпан та̄л сыс ты э̄ква округ янытэ̄т яла-састэ – ма̄нь па̄влытыт о̄лыс, во̄р ма̄т о̄лнэ соссаӈ ма̄хманув палт ялантас, ё̄рнколыӈ ма̄хум уральта̄лсанэ, та̄н уранылт хансыс. О̄выл щёс соссаӈ ма̄хум палт Кульпасн ялыс. Нэ̄пакēт тав тох хансы: «Хунь ам Ха̄льӯс районын ялсум, соссаӈ ма̄хум ка̄саласум, та̄н пуссын ща̄нь ла̄тӈыл потыртэ̄гыт, та̄нти маснутыл ё̄мыгтэ̄гыт, па̄квпалыӈ супыл, ва̄ил, сахил о̄лэ̄гыт, та̄нти На̄й-О̄тыраныл нупыл сунсэ̄гыт. О̄лнэ коланыл а̄ти сака янгыт, акв колнак о̄ньщēгыт. Ты щар мо̄т о̄лупса, ам нэ̄мхуньт тамле ма̄хум ат ва̄сум. Та̄н о̄лупсаныл, та̄н хурияныл ам сымумн сака хо̄яс. Та па̄сныл атпан та̄л овумлас. Тувыл та юи-па̄лт ам соссаӈ ма̄хманув о̄вылтыт акваг хансуӈкве та патсум, ка̄сыӈ потрум ам э̄рпыӈыщ щё̄питаслум, хансыслум. Та̄н халанылт ам ань са̄в юрт хо̄тпа о̄ньщēгум, соссаӈ ма̄хманум палт ам акваг яланта̄лэ̄гум, ва̄щинтахтэ̄гум».  

	Ха̄льӯс район янытыл яласас — Сортыӈъя̄, Кульпас, Потрасӯй, Кимкъясӯй, Саранпа̄выл, Алтатумп ос мо̄т па̄влытыт о̄лыс. Нё̄рн ялыс, Касумт, Кондинский районт ос мо̄т ма̄т о̄лыс. Товлыӈха̄пыл ос вертолётыл тыламлас, моторха̄пыл яласас, «Бураныл», са̄лыӈ суныл ос лувыӈ суныл тотыглавес. Во̄р харыгтан ма̄н яланта̄лыс, ма̄-во̄й но̄х-винэ ма̄хум рӯпатаныл сунсыс, тувыл акваг та хансыс, са̄всыр потрыт газетан щё̄питас. Яласам лё̄ӈхēт са̄в щёс по̄лиглавес, раквын посыглавес. Акв щёс лылытэ ворил ты нэ̄глыс – вертолётыл минас, кон ань сэ̄ӈквыӈ, щар нэ̄матыр ат на̄ӈки, вертолётаныл нумын хоса ё̄ӈхыс, тувыл щуртнэ хо̄тпат хотмус ма̄ ка̄саласыт, ворил ты ёл-ӯнтсыт. Та пора тав акваг номим о̄ньщитэ. 

	Альбина Сергеевна ань тыхо̄тал мус рӯпиты, я̄ӈк на̄тнэ э̄тпост тав 80 та̄лэ то̄влы. О̄лнэ̄тэ сыс тав янытлан намытыл, ма̄гылн тагатан по̄сытыл ос почётный грамотатыл са̄в щёс майлувес, та̄н халанылт – «Легенда Югорской журналистики». Ля̄ххал тотнэ хо̄тпа ма̄гыс ты щар ма̄к яныг нам. Тав 2007 та̄л па̄сыл та хо̄тпан миве, ань хотьют ля̄ххал тотнэ ма̄т хус та̄л рӯпитас. 

	Мӯй хо̄тпат халт Кристина апыгрище Настя а̄гитэ̄нтыл о̄лсы̄г, тэ̄н анēкватэ̄н янытластэ̄н, хорамыӈ лӯптал мӯйлуптастэ̄н. Ма̄н, ма̄ньщи газетат рӯпитан хо̄тпат, Альбина Сергеевна о̄с янытлылув, са̄в ёмас, сымыӈ ла̄тыӈ тавēн ла̄вēв. Пус ка̄т, пус ла̄гыл вос о̄лы, вос щуни!
