

	Во̄ртур э̄тпос 9 хо̄талэ̄т Ханты-Мансийск ӯст РИЦ «Югра» колт ля̄ххал тотнэ ма̄хум округ янытыл рӯпитан Пенсионный фонд кӯщай нэ̄ Татьяна Зайцева ос пенсия минэ, таве йильпи щирыл ловиньтан отделт пуӈк тотнэ хум Евгений Нордгеймер ёт хо̄нтхатыгласыт. Китыглахтан ла̄тыӈ са̄в о̄лыс, кӯщай нэ̄ ювле тох ты потыртас:


		– Лӯпта э̄тпос 23 хо̄талэ̄ныл ос яныг таквс э̄тпос 30 хо̄талэ мус материнский (семейный) капитал о̄щнэ ма̄хум ва̄т нупыл ат со̄тыра солко̄ви хасылтаӈкве вēрмегыт. О̄йттур э̄тпос сыс 10 со̄-тыра 279 колта̄гыл олн винэ ма̄гыс нэ̄паканыл щё̄питавēсыт. 

		Йильпи са̄ккон щирыл, ты материнский (семейный) капитал акв хотты па̄лэ а̄гмыӈ-мосыӈ ня̄врамыт ма̄гыс матыр э̄рнэ пормасыт ёвтуӈкве ро̄ви, тыгле-тувле яласан улас манос пусмалтан э̄рнэ матарт. Округ янытыл ань 5 со̄тыра колта̄глыт тамле ня̄врамаквет о̄лэ̄гыт.

		Пēнсиян минам хо̄тпа ат те рӯпиты, ӯщлахтан ма̄н ялуӈкве вēрми, лё̄ӈх олнэ ювле ойтаве. Ань пенсият о̄лнэ ма̄хманув мощ яласаӈкве патсыт, ка̄сыӈ та̄л ущпылнэ̄г са̄в хо̄тпа яласам нэ̄паканыл ма̄н палтув тотыяныл. 2015 та̄л хо̄т э̄тпосэ сыс 10 со̄тыра 620 хо̄тпа лё̄ӈханыл ойтвēсыт. 2016 та̄лт ос акв та са̄вит э̄тпос сыс 12 со̄тыра 860 хо̄тпа нё̄твēсыт. Ма̄хум янгыщ алы ма̄н ӯщлахтуӈкве ялантэ̄гыт – Краснодар, Анапа, Минеральные воды. То̄ват Москва ос Новосибирск ӯсыгт мӯйлэ̄гыт.

		Евгений Нордгеймер ос пенсия олн но̄хнув нё̄тумтан урыл потыртас. Тав ла̄вме щирыл, ань во̄трур э̄тпос о̄выл хо̄талэ̄ныл пенсиян ми-нам рӯпитан ма̄хум пенсия олнаныл но̄х-лаплвет – 222 солко̄ви 81 копейка. Ань тыхо̄тал мус округув янытыл 166 со̄тыра 783 хо̄тпа пенсия олнаныл йильпи щирыл ловиньтавēсыт. 

		Тувыл нэ̄г-хумыг та урыл потыртасыг, ань ка̄сыӈ хо̄тпа такви пен-сиятэ урыл ищхӣпыӈ ут хосыт ловиньтаӈкве вос ха̄сы. Ты коны-пал тот тав такви наме вос хансытэ, «Личный кабинет гражданина» нампа утын тув хотталь вос хасхаты. То̄нт тав ка̄сыӈ йильпи ля̄ххал тот ловиньтаӈкве вēрми, нэ̄мхотталь ялантаӈкве ат э̄ри, юн ӯнлым пуссын ва̄ӈкве паты. Ты та̄л са̄т э̄тпосанэ сыс 259 хо̄тпа тамле ищхӣпыӈ утын хасхатасыт. 

		 

		Светлана 

		МАТВЕЕВА

 
