
Сосса мир округувт хумус о̄лэ̄гыт ос манарыл нё̄туӈкве ро̄ви, ты урыл кӯщаянув акваг номсахтэ̄гыт. Ань депутатыт са̄тхуйпловит сапра̄нин атхатыгламаныл порат ос то̄ва са̄кконытыт ла̄тӈыт пēнтсыт.
Ма̄нь ня̄врам ма̄гсыл ойтнэ олныт
Ань то̄ва ханты ос ма̄ньщи щēмьят пēс щирыл во̄р па̄вланылт о̄лэ̄гыт, тот ня̄враманыл янмалтэ̄гыт. Ос йильпи щирыл ань хотты па̄вылт манос ӯст прописка ва̄руӈкве э̄ри. Тох ханты ма̄хум ань стойбищаг ла̄внэ та̄нти во̄р коланыл хотты яныг па̄вылн хасвēсыт. Тот о̄лым та̄н ня̄враманыл садикын ат ялантанэ̄ныл ма̄гсыл пособие-олныл ат ойтавет. Са̄ккон щирыл та̄н садикыл яныг па̄вылт мивет кос, та̄нти ня̄враманыл ат тотыглыяныл. Та̄н тапалыт ма̄т о̄лым ка̄сыӈ хо̄тал ня̄враманыл хумус тув тотыяныл. Ты ня̄врам хӯрум та̄л ос нила та̄л то̄влын мус ойтнэ олныт урыл тот потыр о̄лыс. Юн ӯнлын нэ̄ 1,5 та̄лныл 3 та̄л мус ня̄враме садикыл ат те миве, тав 7 547 солко̄вил ойтаве, ос хӯрум та̄лныл нила та̄л мус — 3 774 солко̄ви. Ты олныт та порат ойтавет, хунь ня̄врам садикыт местал иӈыт миве.
Округ депутат Еремей Айпин ла̄выс, Ассамблеян са̄в щēмьят ты урыл хансыгласыт, та̄н ты олныл ат ойтавет. Кӯщаит ловиньтасаныл, ты атпан нупыл нёлолов хо̄тпа. Ань № 45-округ са̄кконт 4 пунктыт 2.3 статьят то̄ва ла̄тӈыт пēнтым юи-па̄лт во̄р коланылт о̄лнэ сосса ма̄хум пособие-олн виӈкве тах вēрмēгыт.
«Югорский семейный капитал» ла̄внэ олныт ос 2021 та̄л мус щēмьятын миӈкве патавет, ты кастыл ань №100-округ са̄ккон э̄лаль пирмайтавес. Ты урыл ань пуссын улпыл ва̄ганыл, щēмьят хӯрмит манос тыгыл са̄внув ня̄врам самын патнэ̄тэ порат ос ты олн-нё̄тмил миве — яныгса̄т арыгтем со̄тыра солко̄ви. Олныт ка̄тын ат мивет, ты олнытыл ня̄врам ханищтан ма̄гсыл манос кол ёвтнэ порат ойтхатуӈкве ро̄ви.
Яныгпа̄ла хо̄тпат ма̄гсыл
Пенсия винэ ос ат рӯпитан 70 (80) та̄л яныт яныгпа̄ла хо̄тпат о̄лнэ квартираныл ма̄гсыл хунь ойтхатэ̄гыт, ты коныпал «взнос за капитальный ремонт» ос ойтэ̄гыт. Та̄н та олнаныл ювле компенсацияг ойтуӈкве патавет, са̄тлов та̄л яныт хо̄тпат 50% олнаныл, нёлса̄т та̄л яныт хо̄тпат — 100% ювле ойтавет. Ос тох ēмты, то̄ва яныгпа̄ла хо̄тпат аты торгамтыяныл, маныр олныт ювле ёхтэ̄гыт. Щар ат те ойтхатнувыт, тай та̄нанылн ёмас о̄лнув. Тох Российский Федерация  са̄кконт хансым о̄лы, воссыг ма̄н кӯщаянув маныр ва̄руӈкве вēрмēгыт.
Округувт яныгпа̄ла э̄кват ос о̄йкат о̄щнэ колыт о̄лэ̄гыт, тув таквина̄тэ о̄ньщуӈкве ат вēрмын э̄лумхо̄лас виве. То̄ва яныгпа̄ла э̄кват ос о̄йкат ляпа рӯт ат о̄ньщēгыт манос ня̄враманылн ат о̄ньщавет. Ань тамле хо̄тпат туп сут хансум нэ̄пак юи-па̄лт тув о̄луӈкве виве. Ты коныпал колта̄л те хультыс, ос тав округувт лов арыгтем тāл вос о̄лыс. Ты кастыл са̄кконт о̄с э̄рнэ ла̄тӈыт хасвēсыт.
Тэ̄пканыг о̄щнэ ма̄
Щēмьят маим ма̄ныл тармыл кол ӯнттуӈкве ат те таӈхēгыт, тэ̄пканыг вос о̄ньщияныл. Тамле ва̄рмаль урыл мирн пēриим хо̄тпанув ос са̄ккон пирмайтасыт. Са̄в ня̄врамыӈ щēмьят ос мо̄т льгота о̄щнэ хо̄тпат ма̄л те майвēсыт, та̄н ань та ма̄нылт кол ӯнттуӈкве ат те вēрмēгыт, та̄н тэ̄пканыг вос о̄ньщияныл. Ты коныпал тот ӯйхул янмалтаӈкве ро̄ви.
Рӯпата та̄л о̄лнэ ма̄хум
Депутатыт сапра̄нияныл оигпам юи-па̄лт ля̄ххал тотнэ хо̄тпатын титыглавēсыт. Ам о̄с кӯщаит титыгласанум, акваг ла̄ваве, округув янытыл рӯпата та̄л о̄лнэ ма̄хум мощща, ос ка̄сыӈ мирколт ва̄ве, та̄н ма̄нылт безработицан са̄в хо̄тпа нас ат хасхатэ̄гыт манос та̄н ма̄нь па̄вылт о̄лэ̄гыт, миркол мус э̄тпос тит щёс ялантаӈкве ат вēрмēгыт. То̄ва порат лё̄х а̄тим, тэ̄лы лап-во̄таставе, тӯяг я̄ӈк на̄тнэ порат нэ̄мхотталь ат ёхтэ̄гыт. Тот акв щёс хасхатуӈкве ат те ёхталэ̄гыт, хот та щуртумтавет. Тамле ма̄хум хотмус я̄нас ловиньтаӈкве патавет манос а̄ти. Сосса мир Ассамблеят рӯпитан депутатув Еремей Айпин ла̄выс: «Ма̄н ань миркол кӯщаитын ла̄всӯв, ты ма̄хум я̄нас вос ловиньтавет. Ва̄глӯв, ка̄сыӈ па̄вылт са̄в э̄лумхо̄лас рӯпата та̄л о̄лэ̄гыт. Тащирыл ва̄ӈкве патавет, хоты па̄влытын са̄внув рӯпитан ма̄ тах э̄ри».
Мирн пēриим хо̄тпанув мо̄тыт щёс я̄ӈк на̄тнэ э̄тпост акван-атхатыглэ̄гыт, ты урыл ос э̄лаль хансуӈкве патэ̄в.
