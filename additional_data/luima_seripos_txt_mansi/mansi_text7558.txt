
Ка̄сыӈ тӯя акв хо̄талт музеит э̄т котиль мус рӯпитэ̄гыт, рущ щирыл тав ла̄ваве «Ночь музеев». Мир ма̄гсыл са̄всыр пӯмыщ ва̄рмалит ва̄рыглавет, пēс йис о̄лупса урыл потыртаве, ня̄врамыт ка̄тыл матыр ва̄руӈкве во̄вавет.
«То̄рум Маа» музейт тамле э̄типа̄ла о̄с акваг ва̄рыглаве. Ты та̄л музей рӯпитанэ̄тэ па̄сыл налыман нупыл ат та̄лэ то̄влыс, таима̄гыс та̄н аквты са̄вит пӯмыщ тэ̄ла щё̄питасыт, ка̄сыӈ колнакт матыр ва̄руӈкве ро̄выс. Рӯпитан коланыл тит накпа лю̄лит, тот са̄в колнак о̄лы.
«Хо̄тал» нампа ханса урыл уча суссылтап ва̄рим о̄лы, тот ня̄врамыт оманыл-а̄тяныл ёт нё̄тнэ о̄льпыл хо̄тал ханса та̄нти по̄слысыт. Мо̄т колнакт осыӈ сэ̄тапыл ка̄тсорн нэ̄гнэ ква̄лыгсуп сагсыт ос товыл пун хурип хорам ва̄рсыт. 

Акв колнакт ма̄хумн хӯл алыщлан урыл потыртавес, тот ма̄ньхап ӯнлы, тӯпыт суссылтавет, хӯлпыт ханащлэ̄гыт, са̄всыр хурит по̄слым о̄лэ̄гыт, хумус ма̄ньха̄пыт ос яныг ха̄пыт ва̄равет. Акв пēс хурит ква̄йк по̄слыма, ты пēс порат ма̄хманув тамле ха̄пыл Āсн хӯл алыщлаӈкве ялантасыт, тав колыл ва̄рим о̄лы ос па̄рсыл хартыглавес, тав ань о̄лнэ яхтат хурипа. 
Музей-кол нуми колнакытыт ня̄врамыт са̄с ло̄мтныл а̄канит, ло̄ӈ­ханьщапыт ва̄рсыт, ак­ван-ю̄нтнэ пēнтсыл та̄н ква̄лыгсупыл нэ̄гсаныл, тыщир кӯстыр ос молях ва̄руӈкве ро̄выс. Тот ос ма̄нь сӯмъях о̄ньщēгыт, таве ла̄кква-ло̄сталыяныл ос ня̄врамыт та̄нти акван вос атыяныл, тыи пыгрищитын пӯмщиг о̄лы. 

Ёлы колнаканылт ма̄­хум э̄ргысыт. Юлия Яркина са̄ӈквылтас ос ма̄ньщи ла̄тӈыл э̄ргыс. Вера Кондратьева оматэ ёт ёхталас. Ты ханты нэ̄ нё̄тнэ турсуил сака ёмщакв э̄рги. Тав оматэ, насати, о̄с тамле нё̄тнэ турсуиӈ, таима̄гыс а̄гитэ тав хольтэ ха̄сы. 
Вера оматэ Татьяна Семёновна во̄р па̄вылт са̄лыянэ ёт о̄лы, ӯсыӈ ма̄н мо̄рсыӈ порат ёхталы, такви ханты ла̄тӈе ёмщакв ва̄гтэ ос ханты э̄ргыт э̄рги. Яныгпа̄ла э̄ква Зоя Никифоровна Лозямова ма̄к ханты щирыл э̄рги, тав э̄р­гуӈкве о̄с ёхталас. 

Музей-кол сыспалт ё̄рн­кол тӯщтувес, тот ё̄рнкол по̄хыт суссылтан ма̄гсыл ха̄п ӯнлы, камкат, питилит, хӯлпыт, толыг пинмыт. Ёхталан ма̄хумн пēс алщит суссылтэ̄гыт ос потыртэ̄гыт, хумус ма̄х­ма­нув хӯл алыщласыт ос ань алыщлэ̄гыт, хумус ты алыщлапыт ва̄рвēсыт. 
Ё̄рнкол тӣвырт са̄всыр ёнгынутытыл ня̄врамыт ёнгалтавēсыт, яныг хо̄тпат о̄с сака пӯмщалахтасыт, та̄н «головоломкаг» ла̄­вавет. Ты ёнгынутыт Анатолий Брусницин ос Вячеслав Кондин тэ̄нти ва̄­риянэ̄н. Мӯй ма̄хумн ты пӯ­мыщ утыт урыл Елизавета Тасьманова потыртас. 

Стихыт хаснэ хо̄тпат ё̄рнколт стиханыл ловиньтасыт, музейт рӯпитан хумыг пēс йис мо̄йтыт мо̄йтсы̄г, ня̄врамыт татем хӯнтлысыт, маныр ат торгамтасыт, ювле титыглахтасыт. 
Людмила Александ­ровна Алфёрова, музей кӯщай нэ̄, ла̄выс: 
– Ма̄н ка̄сыӈ та̄л матыр йильпи щирыл ва̄рēв, хунь ня̄врамыт оманыл-а̄тяныл ёт аквъёт матыр щаквщēгыт, по̄слэ̄гыт, то̄нт ка̄сыӈанылн пӯмыщ, мо̄тыт щёс о̄с ма̄н палтув ёхтэ̄гыт. Тыт ма̄н акв пӯ­мыщ суссылтап о̄ньщēв, «видеогид» ла̄ваве, хо̄тпа самтерыг вильтэ̄н масы ос аквтуп ма̄н «То̄рум Маа» музеюв янытыл тэ̄лы ё̄мыгты, тыгле-тувле сунсыглахты ос потыртан турсуй хӯнтлы. Тыи ня̄врамытын ос ма̄ньлат хо̄тпатын сака пӯмщиг о̄лы. 

Галина Кондина 
