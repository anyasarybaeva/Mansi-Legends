
Россия янытыл я̄ӈк на̄тнэ э̄тпос 24 щисланыл 30 щислатэ мус «Единый Россия» партия хо̄тпат пēриян хо̄талыт ва̄рēгыт. Округувт о̄лнэ мир пēрияӈкве хумус патэ̄гыт ос ты тэла манрыг ва̄раве, та урыл округ Дума кӯщай хум Борис Хохряков ля̄ххал тотнэ хо̄тпат э̄лы-па̄лт потыртас.
Сӯкыр э̄тпос 19 хо̄та­лэ̄т округувт о̄лнэ мир Государственный Думан кит депутатыг, округ Думан 38 дēпутат-хо̄тпат ос Тюменский область Думан 10 э̄лумхо̄лас пēрияӈкве тах во̄вавет. Аквта порат 130 хо̄тпат районный ос па̄влыӈ Думатн, ат па̄влытт о̄лнэ ма̄хум мир­кол кӯщаит ма̄гсыл нэ̄пак тах та̄ратэ̄гыт.  
Борис Хохряков ла̄выс, та̄н партияныл сака яныг, ань тув са̄в ма̄хум хансым о̄лэ̄гыт. Та̄н халанылт са̄в э̄лумхо̄ласыт депутатыг рӯпитаӈкве ка̄сащēгыт. Тыима̄гсыл та̄нки хала­нылт пēриян хо̄талыт ты ва̄рēгыт. Ань но̄х-патум хо̄тпат «Единый Россия» партия па̄лныл нэ̄пака­ныл э̄лаль тах кēтыяныл. Округувт о̄лнэ мир ты ма̄хум ос мо̄т партиян хас­хатнэ хо̄тпат халт сӯкыр э̄тпос 19 хо̄талэ̄т Государ­ственный Думан ос мо̄т са̄всыр Думатын депутат­ыт пēрияӈкве тах патэ̄гыт.  
Ты э̄лы-па̄лт ма̄ньполь э̄тпос 16 хо̄талныл я̄ӈк на̄тнэ э̄тпос 15 хо̄талэ мус акв со̄тыра 136 э̄лум­хо̄лас та̄нки нэ̄паканыл  «Единый Россия» партиян тотсаныл. Та̄н халанылт 62 хо̄тпа ма̄н округув па̄л­ныл Государственный Думат, 143 хо̄тпат округ Думат ос 62 э̄лумхо̄лас Тюменский область Думат рӯпитаӈкве ка̄сащēгыт. Па̄влыӈ Думат рӯпитан ма̄гсыл 868 хо̄тпат нэ̄па­каныл кēтсаныл. Та̄н ха­ла­нылт 80% са̄вит – хум хо̄т­пат, туп 20% са̄вит – нэ̄ хо̄тпат. 
Борис Хохряков ла̄выс, ты са̄т сыс ищхӣпыӈ ут хосыт нэ̄пак та̄ртуӈкве о̄с ро̄ви. «Госуслуги» ло̄п­сыт хасхатнэ юи-па̄лт «Единый Россия» ло̄псыт кандидатыт халт э̄рнэ хо̄тпа пēрияӈкве э̄ри. Ань тот 50 со̄тыра арыгкем э̄лумхо̄ласыт ищхӣпыӈ утыт та̄нки ло̄пс ва̄рсыт. Ты ма̄хум «Единый Россия» партияныл хас­хатнэ кандидат-хо̄тпат пē­рияӈкве ань тах па­тэ̄гыт. 
Хоты ма̄хум ищхӣпыӈ утыл рӯпитаӈкве ат ха­сэ̄гыт, я̄ӈк на̄тнэ э̄тпос 30 хо̄талэт пēриян колн нэ̄пак та̄ртаӈкве ёхта­лаӈ­кве вēрмēгыт.
Людмила ТЕТКИНА
