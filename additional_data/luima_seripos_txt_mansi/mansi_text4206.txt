
Мегион, Нижневартовск, Советский, Сургут ӯсытыт общественный советыт рӯпитан хо̄тпат ищхӣпыӈ ут хосыт Ханты-Мансийск ӯст о̄лнэ кӯщаит ёт потыртасыт. Та̄н мирн нё̄тнэ департамент ва̄рмаляныл урыл потрыт хӯнтлысыт, тувыл ты та̄л сыс хумус рӯпатаныл ва̄рияныл — ты о̄вылтыт ла̄всыт ос та̄рвит тэ̄ланылт акван-нё̄тхатуӈкве потыртахтасыт.
О̄влэ̄т Юграт э̄лумхо̄лас о̄лупсатэ ӯргалан кӯщай нэ̄ Наталья Васильевна Стребкова потыртас. Тав ла̄выс: «Ма̄н тэ̄ланув пуссын ма̄кыг ва̄риянӯв, округт ма̄хум щуниӈыг о̄лнэ̄ныл ма̄гыс са̄в рӯпитэ̄в. Мо̄т регионыт рӯпитан кӯщаит ма̄н палтув матыр тэ̄лат та̄ра-паттуӈкве ос та̄наныл ханищтаӈкве тыг ялуӈкве во̄вхатэ̄гыт. Та̄н пӯмщалахтэ̄гыт, а̄гмыӈ-мосыӈ, сакватахтам хо̄тпат техникал минэ̄в порат манхурип сертификат-нэ̄пакыл щё̄питасанӯв. Матумпа̄ла ма̄хум интернат-колыт урыл сака пӯмщалахтэ̄гыт.
Ос то̄ванакт э̄лумхо̄лас праванэ ӯргалан ма̄гыс ёмас са̄кконыт а̄тимыт. То̄нт ты ма̄хум та̄рвитыӈ ва̄рмаляныл ёт ам палтум ёхтэ̄гыт. 2017 та̄л сыс ам 603 э̄лумхо̄лас ёт хо̄нтхатыгласум ос та̄нанылн нё̄тсум. Ты коныпал акв со̄тыра 557 лю̄льсаӈ ва̄рим са̄всыр тэ̄лат ёт рӯпитасум. Са̄в хо̄тпа мирн нё̄тнэ департаментныл китыглахтын ла̄тыӈ о̄щсыт, мо̄таныт ма̄хум пусмалтан ос кол минэ ва̄рмалит урыл киглахтасыт.
Ань 41 пищмат хансум ма̄хум олн-нё̄тмил китыглым нэ̄матарыл ат нё̄твēсыт. Ка̄сыӈ ва̄рмаль комиссиян я̄нас сунсыглаве ос та̄н э̄лаль матыр-а̄ти хӯлтэ̄гыт. То̄нт ты та̄ра-патыс, турманколныл ёхтум хо̄тпат, ВИЧ-а̄гм ос хо̄псы а̄гм о̄щнэ хо̄тпат са̄ккон щирыл щар нэ̄мхотмус ат ӯргалавет. Ос ма̄навн та̄нанылн государство па̄лыл нё̄туӈкве э̄ри, таима̄гыс са̄кконыт щё̄питан порат кӯщаитн э̄рнэ ла̄тыӈ вос хӯлтэ̄в.
То̄ва ща̄нит ня̄враманыл ма̄гыс алименты-олн киснэ ма̄гыс хассыт. Та̄н ётаныл о̄с хоса рӯпитасӯв. Тувыл 22 пенсиян патхатам хо̄тпат «Ветеран труда» намыл ат мивет. Тамле ва̄рмалит сут та̄ра кисхатуӈкве та̄наныл ла̄виянум, ос э̄рнэ нэ̄пакыт та̄нанылн о̄с щё̄питэ̄в. Тох э̄лумхо̄лас праванэ ӯргалавет ос нё̄таве.
Округ правительствав хуньт тамле лю̄ль номт ва̄рыс, са̄выӈпа̄лэ ма̄хум олн-нё̄тмилыл ойтуӈкве ат патвēсыт. Ам ты тэ̄лат э̄лаль уральтаӈкве патыянум, округ са̄кконыт федеральный щирыл вос щё̄питыяныл.
Са̄в та̄рвит ва̄рмалитын савалап ня̄врамыт патэ̄гыт. Тыи хотты щēмьятын винэ ня̄врамыт саватым тот о̄ньщавет. Департаментыт рӯпитан хо̄тпат щēмьян вуим ня̄врамыт акваг уральтым вос о̄ньщияныл. То̄ва щēмьят туп олн винэ ма̄гыс ня̄врамыт выганыл ос ма̄н са̄ккон щирыл нэ̄мхотмус та̄нанылн нётуӈкве ат вēрмēв».
Э̄лаль Наталья Стребкова а̄гмыӈ-мосыӈ хо̄тпат ёт рӯпитан хумн Станислав Кононенкон, сампыльта̄л хо̄тпат ёт рӯпитан хумн Сергей Филатовн ос паляныл ат хӯлнэ хо̄тпат ва̄рмаляныл щирыл рӯпитан хумн Станислав Лазуркон яныг пӯмащипа ла̄тыӈ ла̄выс. Та̄н о̄с са̄в та̄рвит ва̄рмалит о̄ньщēгыт, акваг нё̄тавет. Тувыл С.Кононенко, С. Филатов та̄нки тэ̄ланыл урыл э̄лаль потыртасы̄г.
