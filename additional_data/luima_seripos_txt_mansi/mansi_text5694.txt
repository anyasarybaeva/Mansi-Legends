
Юи-о̄выл та̄лытыт интернатыт о̄лнэ ня̄врамыт яныг кӯщаитын акваг уральтавет. Хумус та̄н о̄лэ̄гыт, манарыл тыттавет, хумус пусмалтавет, ты урыл научно-координационный советыт рӯпитан ма̄хум потыртасыт. 
Ня̄врамыт ханищтан ос ма̄ньлат ма̄хум поли­тика щирыл рӯпитан департамент ты ва̄рма­лит уральтым пуӈктоты. Алексей Дренин, ты депа­тарментыт кӯщаиг рӯпи­тан хум, районыт латыл рӯпитан интернат ос школа кӯщаит ёт потыр­тас. Та̄н пуссын ищхӣ­пыӈ ут хосыт халанылт потыртасыт. Ань окру­гувт нёлоловхуйплов интернат-кол рӯпиты: Ха̄льӯс районт – нила, Белоярский районт – титыг, Хо̄нтаӈ районт – аква, Нижневартовский районт – нила, Октябрь­ский районт – аква, Сур­гутский районт – ат, Ханты-Мансийский рай­онт – аква.
Хӯрумхуйплов интер­нат-колытыт ня̄врамыт ловиньтавēсыт, та̄н пус­сын аквъёт 1 со̄тыра 737 ня̄врам, ты халт сосса ня̄врамытыл 1 со̄тыра 222 э̄лумхо̄лас. 1 со̄тыра 14 – хантыт, 118 – ма̄ньщит ос 90 – ё̄рн ня̄врамыт. 
Ха̄льӯс район Саран­па̄вылныл ос Ханты-Мансийский район Луговской па̄вылныл школа кӯщаиг нэ̄матыр ла̄тыӈ ювле ат тēтсы̄г, ты школагныл ня̄врамыт ат ловиньтавēсыт. 
Ты коныпал Алексей Дренин ка̄сыӈ школа кӯщай ла̄выстэ, ня̄врамыт а̄гмыл ēмтнэ̄ныл порат юв ул вос тēтавет, лēк­карыт ня̄врамакве та̄нти тэ̄рпил вос айтыяныл, ос акваг уральтым вос о̄ньщияныл. Мо̄лты тох о̄лыглас, а̄гмыл ēмтум ня̄врам омаге-а̄тяге насати ла̄вавег, ня̄вра­мēн юв вос выгтэ̄н, юн вос пусмалтытэ̄н. То̄ва щēмьят во̄рт о̄лэ̄гыт, та̄нти са̄лыяныл о̄ньщē­гыт, тот пӯльница а̄тим, лēккар ты коныпал нэ̄м­хо̄т ат хо̄нтэ̄гыт. Тапалыт ма̄н ащирмат хоталь та̄н а̄гмыӈ ня̄враманыл тотыяныл, таима̄гыс ань Алексей Анатольевич школа кӯщаит ос интер­нат кӯщаит та̄кыщ о̄нь­щиянэ, ла̄выс, нэ̄мхотты ня̄врам юв ул вос тēтаве. 
Тэ̄рпи урыл ос тох ла̄выс, пуссын пӯльница па̄лыл вос мивет, ща̄нит-а̄щит тэ̄рпи ёвтуӈкве ул вос ла̄вавет. Мощēртын та̄н ханищтап департа­мен­тыт ос мир пусмалтан департаментыт кӯщаиг о̄лнэ хум ёт акван-ат­хатыглэ̄гыт ос сосса ня̄в­ра­мыт пусмалтан урыл потыртаӈкве тах патэ̄гыт. Тот о̄с са̄в ва̄рмалит сох­тыл нюсуӈкве э̄рēгыт. 
 
