
Ювле хультум са̄тыт округт о̄лнэ ла̄тыӈ ат хӯлтнэ ня̄врамыт лю̄ль тэ̄ланыл ёмщакв щё̄питан щирыл Ханты-Мансийск ӯст ханищтап о̄лыс. Тамле ня̄врамыт тэ̄ланыл ёт рӯпитан ма̄хум акван тув атхатыгла̄лсыт ос пуссын о̄лыглан ва̄рмалит урыл потрыт хӯнтлысыт. Тувыл та̄рвит ва̄рмалит э̄лаль ёмщакв щё̄питан ма̄гыс халанылт потыртасыт.

	О̄влэ̄т Татьяна Черкашина, округт о̄лнэ ня̄врамыт тэ̄ланыл уральтан комиссият кӯщай ва̄ӈын нэ̄, та̄н рӯпатаныл урыл ла̄тыӈ тотыс. Мори ха̄йтнэ ос ла̄тыӈ ат хӯнтлын, мори капыртан ня̄врамыт ма̄гыс сыре-сыр ханищтапыт Юграт ва̄рыглавет. Мо̄лты та̄гыл та̄н са̄всыр рӯпитан колыт ёт «Подросток» нампа уральтан нак ва̄-рēгыт. Ос хотты лю̄ль накн патнэ а̄гирищитн-пыгрищитн матыр ёмас ва̄руӈкве нё̄тэ̄гыт. Та̄н туи сыс ӯщлахтуӈкве тотыглавет, хотты ма̄н рӯпитаӈкве вуйла̄лавет. Тувыл ща̄няныл-а̄щаныл ёт о̄с потыртэ̄гыт.  

	Ты ня̄врамыт мо̄т хо̄тпатн сымта̄лыг ос кантыӈыг ул вос о̄щвēсыт, акваг уральтавет. А̄гит-пыгыт ёмас о̄лупсан ханищтан кинал щё̄питавет ос суссылтавет. Лю̄ль тэ̄рпи кēлпта̄рсытн ул вос тӯщтэ̄гыт, вина ул вос аēгыт, ма̄ньтагыл хохса ул вос хартэ̄гыт, пуссын ты тэ̄лат урыл тот потыртаве. 

	Ты коныпал ня̄врмыт ёт полицият, МЧС ма̄т ос лēккарыт акван-хо̄нтхатыглэ̄гыт. Та̄н о̄с са̄всыр касылыт, ханищтапыт ва̄рыглэ̄гыт. Культурат рӯпитан ма̄хумн ёнгилтапыл щё̄питавет, аквъёт кас ва̄рēгыт. 

	Тувыл тамле пӯмыщ о̄лупсал о̄лнэ̄ныл юи-па̄лт са̄внув а̄гирищит-пыгрищит ла̄тыӈ хӯнтлуӈкве патэ̄гыт. Мо̄лты та̄л нёлолов э̄тпос сыс акв со̄тыра 301 лю̄ль ва̄рмалит ня̄врамыт ва̄рсыт. Ос ты та̄л акв со̄тыра 217 лю̄ль ва̄рмалит ēмтала̄сыт. 

	Ла̄тыӈ ат хӯнтлан ня̄врамыт ёмас номтыӈ ва̄рмалит ва̄руӈкве мо̄т ма̄ньлат хо̄тпатн о̄с нё̄тавет. Та̄н тӯи ӯщлахтын ма̄н аквъёт ялэ̄гыт, ӯсхулыт ма̄хум ё̄мнэ лё̄х та̄ра мӯсхалыг минуӈкве ханищтавет. Машинат ялнэ лё̄ӈхытыт мори ул вос ха̄йтэ̄гыт. Ты урыл Урайныл ёхталам аквхуйплов классыт ханищтахтын пыг Георгий Чебыкин потыртас. 

	Тувыл ля̄ххалыт тотнэ хо̄тпат та̄нки рӯпатаныл о̄вылтыт потыртасыт. Ольга Лазарева, «Югра» телерадиокомпаният рӯпитан нэ̄, ма̄нь кинат щё̄питан урыл ла̄тыӈ тотыс. Михаил Осипов «Новости Югры», нампа газетат кӯщай ва̄ӈын хум, ля̄ххалыт хумус э̄р-нэг хансуӈкве э̄рēгыт, таи хӯлтыс. 

	Ня̄врамыт ёт ос та̄н ща̄няныл-а̄щаныл ёт матыр лю̄ль ва̄рмалит ēмталанэ̄ныл порат, та̄н ма̄к наманыл хансуӈ-кве ат ро̄ви. Тувыл о̄лнэ ӯсаныл манос па̄вла-ныл хӯлтуӈкве о̄с ат э̄рēгыт. Ла̄тыӈ ат хӯнтлын ня̄врамыт янмалтан щēмьят рущ щирыл «неблагополучныиг» ла̄вавет. Тамле ла̄тыӈ то̄ватытн ат мӯсты, та щирыл хӯлтыглахтуӈ-кве та̄н ат ка̄сащēгыт. Ма̄н ань та̄наныл «лю̄ль ва̄рмалитн ликмын щē
	мьяг» ла̄вуӈкве патсанӯв. 

	Тувыл ань пилыщмаӈ ва̄рмалиг таи о̄лы, са̄в а̄гирищит-пыгрищит Интернет нупыл сака хоса сунсым ӯнлантэ̄гыт. Маныр ля̄ххалыт ловиньтэ̄гыт, маныр кинат сунсэ̄гыт ос хотьютаныл ёт тот ва̄йхатым о̄лэ̄гыт, то̄в-накт ща̄нь-а̄щанылн та̄н щар ат уральтавет. Тот са̄в лю̄ль пищитн ханищтаӈкве вēрмавет. Юи-о̄выл та̄лытыт то̄ва ня̄врам та̄нкина̄ныл но̄х
	саватыяныл, карс колытныл ёл порыгмēгыт. 

	Тамле тэ̄лат ул вос ēмталэ̄гыт, на̄н такем ёмас ва̄рмаль ва̄рēн, на̄нки ня̄враманын мощ уральтым о̄ньщēн. Ва̄тихал та̄н ётаныл по-тыртэ̄н, тэ̄ланыл урыл пӯмщалахтэ̄н. 

	Тамара Мерова

	 
