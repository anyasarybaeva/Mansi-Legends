
Ханты-Мансийск ӯст хурит по̄слум о̄йка Г.С. Райшев нампа колт хо̄нтхатыглап ва̄рыглавес, тот Андрей Рябов, потрыт-ля̄ххалыт хаснэ хум, такви рӯпататэ урыл ма̄хумн потыртас. 
Андрей Анатольевич са̄всыр пӯмыщ ос пēс йис накыт урыл потыртас. Тав такви проект «Остяко-Вогульск.рф» ань о̄ньщи, ты ищхӣпыӈ ло̄псын пēс йис накыт ма̄хманув урыл тав ка̄сыӈ хо̄тал хансы ос хотьют тыт о̄лыс, хурит ва̄ри.
2021 та̄лт Андрей Рябов нэ̄пак та̄ратас: «Другой Ханты-Мансийск: леген­ды и тайны». Тав ты нэ̄­пакн ӯст о̄лум пēс йис на­кыт урыл хансыс, пӯмщиг, ном­тыӈыг, то̄ванакт пи­лыщмат урыл, хумус ма̄­хум во̄рт мēӈк­выт ва̄­щинта­сыт, хунь Со̄рниӈ нэ̄ киссыт. 
Акван-атхатыглахтам ма̄гсыл сака э̄рнэ потыр о̄лыс, хунь ма̄н ма̄хманув Великий Отечественный война порат рӯпитасыт ос ӯсувт колыт ӯнттысыт. Андрей Рябов ла̄выс: 
– Хунь ам пēс хурит сунсэ̄гум, хумус Остяко-Вогульск ӯс ӯнттувес, сака са̄ль ты ма̄хманув, та̄н сака та̄рвитыӈ рӯпата ва̄рсыт, по̄лям ма̄ хилсыт. Та̄н пуссын та̄нки ё̄раныл ма̄н ӯсув ма̄гсыл миса­ныл.
Журналист-хум ма̄х­манувн ла̄выс: «Ань ты­хо̄тал ам ат ва̄глум, хо̄т Ханты-Мансийск ӯст ам ащо̄йкам ёл-щё̄питым о̄лы. 1930 та̄лт тав Ос­тяко-Вогульск ӯс ӯнттуӈ­кве кēтвес. 
Пуссын щēмьят Рыбный па̄вылт о̄лсыт, о̄йкат пуссын ка̄сыӈ хо̄тал ӯсн рӯпитаӈкве ялсыт, та̄н тот колыт ӯнттысыт ос лё̄ӈх ва̄рсыт. 
Акв порат ам ащо̄йкам юв ат ёхтыс. Ма̄хманув, хотит тав ётэ рӯпитасыт, ла̄всыт, тав сыме лю̄лиг ēмтыс ос тав хотталь щалтыс, ащо̄йкам ӯс коны-па̄лн тотвес ос во̄рт хо̄т ёл-щё̄питавес».
Оксана АЛБИНА
