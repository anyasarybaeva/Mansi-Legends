
Тынакт Ханты-Мансийск ӯсн тыгле-тувле яласан тэ̄ла хо̄нтхатыглапын ма̄хум са̄в ма̄ныл ёхталасыт. Ка̄сыӈаныл та̄нти мираныл ос о̄лупсаныл урыл потыртасыт. 
Евгений Владимиро­вич Бембеев Калмыкия Республиканыл о̄лыс. Тав «Хальмг унн» («Калмыц­кая правда») газета ва̄рнэ колт яныг редакторыг рӯ­питы. Хум ёт потрамасум, калмык мир о̄лупсал пӯмщалахтасум. Тав оматэ насати тыт, Ханты-Мансийск ӯст, самын патум. На̄н ань э̄лаль Евгений Владимирович потре ловиньтэлы̄н.
– Лӯи ма̄н ам о̄выл щёс ёхтысум. Тыт «Лучшее этнографическое собы­тие» конкурс ва̄рыглавес, ам тув жюри хо̄тпаг во̄­виньта̄лвēсум. Округынт ос Россия янытыл о̄лнэ ма̄хум ва̄рнэ тэ̄ланыл кинан по̄слысаныл, кон­кур­сын кēтсаныл. Ма̄н 70 арыгтем кина-охсат суссӯв, щар ма̄к ёмас рӯпатат пēриясӯв. 
Са̄в ёмас тэ̄лат ка̄са­ласум, Россиявт таса̄вит мӯтраӈ, ка̄ркам э̄лум­хо̄ласаквет о̄лнэ̄ныл, о̄лнэ ма̄наныл э̄руптыя­ныл, мираныл янытлыяныл, тэ̄ла­ныл мӯсхал щирыл ва̄ри­яныл. Тыгле-тувле яласан турист хо̄тпат та̄н­ти пал­таныл во̄вияныл, па̄вла­нылт манос ӯсанылт вос мӯйлэ̄гыт, пēс нака­ныл вос пӯмщалавет. 
Ам номсэ̄гум, тамле конкурсыт атхунь э̄ри ва̄руӈкве, са̄всыр мирыт акван вос хо̄нтхатыглэ̄­гыт, халанылт вос юрщ­махтэ̄гыт. Матъёмас ма̄хум о̄лнэ ма̄ныл урыл потыртэ̄гыт, ты хосыт та̄н мо̄т ма̄т о̄лнэ ма̄хумн ва̄ӈкве патавет. Россияв яныг, са̄всыр мирыт акв ляпат о̄лэ̄гыт, та̄нти ла̄т­ӈыл потыртэ̄гыт. Ка̄сыӈ ма̄ нё̄тнэ, ка̄сыӈ мир такви щирēт ёмас.   
Калмык ма̄хум лӯи ма̄н ё̄рва̄гыл кēтвēсыт
Ам хунь тыг во̄ввēсум, ща̄гтым йисум. Омам Ханты-Мансийск ӯст самын патыс, 1953 та̄лт, наме Любовь, мо̄лты по­рат 70 та̄лэ то̄влыс. 
1944-1958 та̄лытт кал­мыкыт о̄лум ма̄ныл лӯи ма̄н ё̄рва̄гыл кēтвēсыт. Ам ащо̄йкам ос анēквам Ханты-Мансийск ӯс мус ёхтахтасы̄г, Самарово па̄вылн о̄лмыгтасы̄г. Тот хӯл щё̄питан ос хӯл па̄н­кат ва̄рнэ комбинат о̄лыс, тув патхатасы̄г. То̄ва ня̄в­раманэ̄н Самарово па̄­вылт самын патсыт, то̄­ванэ̄н Калмыкия ма̄т. Ос то̄ва коянэ̄н ма̄нь порат хотталь щалтсыт, ты ма̄т ёл-щё̄питасанэ̄н. 
Ань Ханты-Мансийск ӯсн тӯп ёхтысӯв, ам аквта хо̄тал Самарово ма̄ кин­суӈкве минасум, хӯл щё̄­питан комбинат ӯнлум ма̄ хо̄нтыслум. Тот ань «Буд­дийская Ступа про­свет­ления» нампа ялпыӈ­кол ӯнлы, 2013 та̄лт ӯнт­тыма, пуӈкпинсум, мощ лю̄ля­хо̄лсум.
– Оман ань хо̄т о̄лы?
– Тав Калмыкият, Элиста ӯс ляпат ма̄нь па̄вылт о̄лы. Анēквам потырта̄лыс, 1956 та̄лт ла̄тыӈ ёхтыс, та̄нти ма̄нанылн минуӈ­кве вēрмēгыт, тыт воссыг ё̄р­ва̄гыл нэ̄мхотьют ат ма­рыл­таве. Та̄н 1958 та̄лт ущ ювле минуӈкве щё̄­пи­тах­тасыт. То̄нт омам 5 та̄лэ то̄влыс, увщитэ 7 та̄л яныт о̄лыс, каӈке 8 та̄л, ма̄нь йигрищаныл 3 та̄лэ то̄влыс. Номияныл, хунь юв минмыгтасыт, на̄лув, Иртыш я̄ ва̄тан, са̄в мир атхатас, ма̄хум о̄с ёмас ӯлум ла̄вуӈкве ёхтысыт. Омам колта̄гыл хо̄тпанэ пароход на̄иӈ­ха̄пын та̄л­сыт, та нёвум­тасыт. 
Ащо̄йкагум-анēквагум о̄лмēн палыт лӯи ма̄т о̄лум пораныл ёмас ном­тыл номылматы­гла̄лы­стэ̄н, аквъёт рӯпитам, акв ляпат о̄лум ма̄хум о̄выл­тыт са̄в ёмас, сымыӈ ла̄­тыӈ ла̄выгласы̄г, ма̄­навн акваг потырта̄лсы̄г. Таи­ма̄гыс ма̄н лӯи ма̄ ма̄нь та̄гыл ва̄глӯв, янытлылӯв.
– Наӈ ща̄нь ла̄тӈын ва̄глын?
– Атхунь ва̄глум, юн калмык ла̄тӈувтыл по­тыртэ̄в. Ам потранум газе­тавт калмык ла̄тӈыл хансыя­нум. Ма̄н мирув халт мо̄йт ва̄нэ хо̄тпа са̄в о̄лы, ам ма̄ньта̄гыл са̄всыр мо̄йтыт, пēс пот­рыт хӯлыгласум. Ань яныг­ман ня̄врамыт ща̄нь ла̄т­ӈа­ныл сака ат ва̄га­ныл. Ма̄к таи ты, ща̄нь ла̄тӈыл юн потыртаӈкве э̄ри, то̄нт ня̄врамыт та̄нти ла̄тӈа­ныл хӯлуӈкве, ва̄ӈкве патыяныл. 
Ам Евгений Владимиро­вичин «Лӯима̄ сэ̄рипос» ос «Ханты ясаӈ» газетаг суссылтасагум, мощ по­тыртасум, газетагув ху­мус ва̄­риягӯв, пēс нака­нув урыл акв-кит ла̄тыӈ ла̄всум. Оматэ̄н ос рӯт ма̄хманэ̄н сымыӈ ла̄тыӈ, паща ла̄тыӈ кēтсум. Евгений Вла­димирович ма̄навн о̄с са̄в ёмас ла̄тыӈ ла̄выс, ща̄нь ла̄тӈув но̄х вос во̄р­мал­тылӯв, нотэйисэ палытыл вос ōлы, вос суйты.
Светлана РОМБАНДЕЕВА
