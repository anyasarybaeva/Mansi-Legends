
Та туи порат, во̄ртур э̄тпоста, са̄в ӯльпа па̄кв яныйма̄лас. Та̄н рущитна ос ма̄ньщитна атыглавēсыт. Таса̄вит па̄кв 2012 та̄л пораныл ат ēмтыйла̄лас.
Ам, Даша, ща̄нюм ос Валера ма̄ссинал Хорп-щаквыр ӯльпа щахылн минмыгтасӯв, хо̄т тотнув Кēрасколыӈъя̄ па̄выл по̄хит о̄лы. Лё̄ӈх акв щё̄с яласан ва̄рмаль. 
Во̄рн ёхтысӯв, ма̄н акв­та та̄йл ма̄ссин кӣвурул рюк­закит тэ̄нут ёт ос хӯ­рыйит па̄квыт ма̄йс кон-лэ̄ватасанув. Ётул вит пӯт кӣвурн Нерпин-со̄снат а̄мартасув, а̄ращ па̄лтсӯв, тувыл ща̄й аюӈкв ӯнтсӯв. Мощ тэ̄сув, ань ма̄ссин та̄л лё̄ӈхын щё̄питахтасӯв.
Хо̄тал палыт ӯльпа щахыл хосыт ё̄мыгтасӯв, хӯргытын мощнув па̄кв атсӯв, тувыл сака ва̄йтал патсӯв. Ӯльпа па̄кв то̄нт иӈ нумын ханасыт, ёл то­рыӈ ат патэ̄ит. Ӣтипа̄лаг маткем та номсахтысӯв, аман хӯлмыгтаӈкв манос юв минуӈкв.Тувыл тот хультсӯв. Хӯлмыг­тасӯв. А̄нумн тыхал пилыщмаӈ о̄лас, во̄ртур э̄тпоста а̄пщиквет яласэ̄ит. Ам тавēныл сака пилэ̄гум, во̄рт нэ̄мхуньт таве ат ва̄щинта̄лылум. Хунь во̄рт о̄лэ̄гум, щēпыт аквкēмт со̄пасыг щēранька о̄нь­щē­гум.
А̄нумн ма̄нь та̄гыл ща̄нюм ла̄выйлы: «Во̄р­то̄л­но̄йка ка̄салэгы̄н ке, тавē­ныл оюӈкв ат ро̄ви, са̄с пēлам­таӈкв э̄ри, тав наӈынл хот-рохты».
А̄лпыл китйаюм ос па̄кв нила хӯрыг атлай­та­сый. Вассыг ат хо̄нтсӯв. Па̄в­лувна ювле та мин­мый­тасӯв. Мощ о̄лсӯв, ямсы­кыт такем та па̄кв кин­суӈкв патсыт. Ӯльпа па̄кв­самыт сака по̄ртыӈыт, э̄лм­хо̄лас хот-во̄йтаве, акваг та̄наныл пуруӈкве ке паты. Ма̄не ос янге, кос хотитна по̄ртыг мины. Па̄квсам хурпыт винан та̄рта­вет, ос ёмас тэ̄рпи ēмты. Па̄квсамытыл во̄й ва̄раве ос айнэ тэ̄рпи.
Па̄квыт но̄х-тынлув юи-па̄лт соссаӈ ма̄хум а̄лыматта̄л па̄квыл хи­тыр­таӈкв та патсыт. Са̄ртын тай па̄квыт то̄рум ма̄гыс уртгаласанӯв, ос ёвтуӈкв патым юи-па̄лт олн мос та̄наныл тыналаӈкв пат­са­нӯв.
Тӯйт патнэ̄г Висумтыт ма̄хум во̄рт о̄лсыт. Во̄р порсыл ма̄ньщит олн мощ сэ̄лсыт. То̄ват тӯйт тар­мыл яласан ма̄ссин ма̄гыс кēр поталыт ёвтсыт, хӯл пувнэ алщит, ю̄нсхатнэ порма­сыт ос ня̄враманыл палт олн кēтсыт.
Тащир та ма̄н па̄кв ва̄р­сӯв. Ань ос мат палыт о̄лэ̄в, ул ущта па̄кв тэ̄лы. Тамле щуниӈ та̄л мо̄р­сыӈыг ēмталы.
Галина ДУНАЕВА
