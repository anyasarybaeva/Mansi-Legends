
Пульмонолог-лēккар нэ̄ Светлана Русак «РИЦ Югра» нампа ля̄ххал тотнэ колн ёхталас. Ты лēккарыт э̄лумхо̄лас хо̄псы пусмалтэ̄гыт.  Коронавирус-а̄гм хумус ань пусмалтаве, та урыл тав потыртас. 
Светлана Всеволодов­на ла̄выс, коронави­рус-а̄гмыл ēмтум то̄ва ма̄хум пӯльницан пи­навет, то̄ват юн пус­мал­тахтуӈкве хультуп­та­вет. Ма̄хум ты коны­пал са̄всыр мо̄т а̄гм о̄ньщē­гыт, таима̄гсыл корона­вирус-а̄гмыл ха̄хтым хо̄тпат ка̄сыӈаныл та̄н­ки щирыл пусмалта­вет. Сака а̄гмыӈ ма̄хум терапевт-лēккарн, фи­зио­терапевтын ос са̄в мо̄т лēккарын пульни­цат пусмалтавет. О̄влэ̄т та̄н ёмащакв уральта­вет, са̄всыр анализыт вивет ос туп ты юи-па̄лт уколыл ва̄равет, са̄всыр тэ̄рпил мивет. Мо̄таныт лēккарн хан­сым тэ̄рпил юн та̄нки пусмалтахтэ̄гыт.
Лēккар нэ̄ ла̄выс, ма̄н округувт коронавирус-а̄гмыл ха̄хтым хо̄тпат халт 10% са̄вит э̄лумхо̄­лас сака хоса пусмал­таӈ­кве ат вēрмувēсыт. Хунь та̄нки лылтуӈкве патсыт, та̄н ингаляциял, массажил ос мо̄т са̄всыр щирыл хо̄псыяныл пус­малтавēсыт. Юн о̄лнэ ма̄хум, хунь пусмēгыт, са̄всыр упражненият  ва̄руӈкве о̄с ла̄вавет. То̄нт хо̄псыяныл ёма­щакв рӯпитаӈкве ос лылтуӈкве тах патэ̄гыт. 
Лēккар нэ̄ округувт о̄лнэ ма̄хумн ла̄выс, ва̄тихал ка̄таныл вос ловтэ̄гыт ос мирыӈ ма̄т маска акваг вос масыг­лэ̄гыт. А̄гмыл ул вос ēмтэ̄гыт, кон ва̄тихал ё̄мыгтаӈкве, ёмащакв тэ̄ӈкве ос спортзал-колн ялантаӈкве э̄ри. Хо̄п­сыяныл ёмащакв вос лылтэ̄гыт, ёсал вос ха̄йтэ̄гыт ос бассейн-колт вос пувлэ̄гыт. 
Лēккар нэ̄ о̄с ла̄выс, ань коронавирус-а̄гмыл нё̄влиӈ-тэ̄пыӈ ма̄хум, сахарный диабет ос гипертония-а̄гм о̄щнэ хо̄тпат сака хоса пус­мал­тахтуӈкве ат вēрмēгыт.  
Людмила ТЕТКИНА
