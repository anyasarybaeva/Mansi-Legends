

	Ма̄щтыр хо̄тпа нам о̄ньщэ ма̄хум та̄нти рӯпатаныл ва̄рнэ̄ныл коныпал мо̄т са̄в 

	э̄рнэ тэ̄лат ва̄рēгыт - пēс йис ва̄рмалит ханищтэ̄гыт, 

	хот-ёрувлам тэ̄лат ёмащакв та̄ра-паттыяныл, тувыл ос пормасыт ва̄руӈкве мо̄т ма̄хум ханищтэ̄гыт. Округув янытыл тамле хо̄тпа са̄в о̄лы, соссаӈ ма̄хум ос рущ мир пēс тэ̄ланыл но̄х-во̄рмалтыяныл.


		Ка̄сыӈ ма̄щтыр хо̄тпа такви мире ос щēмьятэ ва̄рмалит 

		та̄ра-паттым о̄ньщиянэ. Ты коны-пал тав археология, этнография, искусствоведение ос педагогика ва̄рмалит о̄с мощ 

		ва̄ганэ, пуссын акван-тотыянэ, аквъёт ханищтыянэ. Ханты-Мансийск ӯст о̄лнэ Центр народных промыслов и ремёсел колт рӯпитан ма̄хум округ янытыл са̄в хо̄тпа ёт рӯпитэ̄гыт, пēс порат ва̄рыглам тэ̄лат та̄н ань 

		о̄с аквта щирыл ва̄руӈкве 

		ханищтыяныл, са̄всыр мастер-классыт ва̄рыглэ̄гыт.

		М.А. Некрасова ла̄внэ̄тэ щирыл, 

		э̄лумхо̄лас матыр ма̄щтырлы те, тав такви мире ос о̄лнэ ма̄тэ культура но̄х-во̄рмалтытэ. Кос ма̄ньщи, кос рущ, пуссын акв-хольт. Ма̄нти миранув пēс йис о̄лупсаныл номуӈкве ос ва̄ӈкве ат те патэ̄в, ань йис культурав 

		тах таквирот нас та о̄ланты, ос манрыг тав тамле, ты урыл нэ̄мхотьют ва̄ӈкве ат паты.

		Центр ремёсел колт ма̄н научно-методический совет ва̄рыгла̄лэ̄в, тот ка̄сыӈ ма̄щтыр хо̄тпа рӯпататэ ёмащакв сунсыглылӯв, та̄ра-паттылӯв. Тувыл тавēн э̄рнэ тема кинсэ̄в, 

		ты хосыт тав э̄лаль рӯпитаӈкв 

		вēрми, ос научный рӯпата ва̄-руӈкв тахмаи те, вос ва̄ри. 

		Народный мастер России намыл маим нэ̄ В. Шашкова 

		соссаӈ ма̄хум маснутаныл хорамыт са̄в та̄л ханищты. Э̄ква ман о̄йка суп, ка̄щ, па̄сса ос мо̄т 

		маснут хумус йинавет, ю̄нтавет – тыи тав ханищты, пуссын 

		нэ̄пакн ёл-хансыянэ.

		Центр ремёсел колт акв тема ма̄гыс я̄нас ма̄ ва̄рсӯв, намаяслӯв: «Экспериментальная археологическая керамика». Ты 

		колт ос округ янытыл са̄всыр 

		музеитыт рӯпитан ма̄щтыр ма̄хум керамика тэ̄ла ханищтыяныл, пēс порат ва̄рыглам 

		хусапсовыт кинсэ̄гыт, та̄ра-паттыяныл, хунь ос хумус та̄н ва̄рыглавēсыт. Народный 

		мастер нам о̄щнэ нэ̄ Л.П. Пастернак ты тэ̄ла лов арыгтем та̄л 

		ханищтытэ. Тав э̄лы-па̄лэ̄т намыӈ-суиӈ археологытын ханищтавес – И.Г. Глушков, А.П. Зыков, С.Ф. Кокшаров, В.И. 

		Семёнова ос мо̄т хо̄тпатн. 

		Ма̄щтыр ма̄хум ва̄рнэ рӯпа-таныл са̄в ма̄хумн ханищтавет – археологытн, этнографытн, искусствоведытн. Ка̄сыӈаныл 

		тавēн э̄рнэ матыр кинсы, 

		ханищты. Археолог таил пӯмщалахты, ань пормас хунь ва̄рвес, манарыл ва̄рвес. Этнографын тав ос тыгле-тувле пēргата̄лаве, по̄славе, хумус ва̄рвес, манарыл ва̄рвес, пуссын ёл-хансаве. Ка̄тыл по̄слын 

		хо̄тпа ты пормас урыл са̄в номсы, хоты порат тав о̄щвес, 

		хотьют палт о̄лыс, по̄слытэ. Тувыл по̄слум хуриянэ мирн суссылтыянэ.

		Центр ремёсел кол 

		кӯщай О.Д. Бубновене 

		потре ма̄ньщи ла̄тӈыг 

		С. Ромбандееван 

		толмащлавес. 

		 

 
