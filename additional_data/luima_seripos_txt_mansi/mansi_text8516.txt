
Туи сыс ма̄хум ӯщлахтасыт  ос таквсы о̄с э̄лаль рӯпитаӈкве ты патсыт. Мирн пēриим округ Дума депутатыт о̄с рӯпатаныл ты о̄вылтасаныл. Та̄н ва̄т нупыл титыт сапра̄нияныл ва̄рыгласаныл. 
Ōвлэ̄т ёмщакв рӯпи­тан ма̄хум округ Дума па̄лыл янытлавēсыт, та̄н халанылт Āс-угорский институтт рӯпитан ханты нэ̄ Галина Нахрачева Почётный грамота олныӈ нэ̄пакыл майвес. Галина Леонидовна ханты ла̄тӈе урыл са̄в научный пот­рыт, нэ̄пакыт хансыс, нэ̄ кандидат наук нам о̄ньщи.
Ты э̄лы-пал хōталт депутатыт комитетаныл щирыл ла̄кква-уртхатым атха­тыгласыт, сосса мир Ассамблея я̄нас нила депутат атхатыгласыт, ты Еремей Айпин, Руслан Проводников, Татьяна Гоголева, Василий Жуков та̄н мирколт рӯпитан то̄ва кӯщаит та̄нти палтаныл во̄виньта̄лсаныл ос кӯ­щаит потраныл хӯнтлы­сыт. 
Алексей Дренин, ха­нищтап ос наука округ департаментыт рӯпитан кӯщай, ма̄нь ня̄врамыт ханищтан урыл потыртас. Ты ань «стойбищная школа» ла̄внэ колыт о̄с нё̄тмилыл вос ва̄равет, таима̄гсыл та̄н округ ханищтап программан хасвēсыт. 
Ты хосыт та̄н ищхӣпыӈ утыл, ханищ­тахтын нэ̄­пакытыл тах миӈкве па­та­вет. Яныг сапра̄нит де­путатыт ном­таныл патыс, са̄кконын хансым ла̄тӈыт та̄н пир­майтасаныл.
Ма̄-во̄й щунит ӯргалан округ департаментыт рӯпитан хум Алексей Артемьев ёхталас, тав ос сосса ма̄хумн на̄йив атнэ урыл потыртас. Округувт о̄лнэ са̄кконын э̄рнэ ла̄тӈыт нё̄твēсыт, тох ты э̄лы-пал № 148-оз са̄к­конт «кол» ла̄тыӈ хансым о̄лыс, ань «о̄лнэ кол» хасвес. 
Во̄рт манос ма̄нь па̄­вылт о̄лнэ ма̄хманув та̄нти ма̄гсыланыл на̄йив атуӈкве ос о̄лнэ коланыл хот-щё̄питан ма̄гсыл нор яктуӈкве вос вēрмысыт. Атиӈк во̄р ӯргалан хо̄т­па­тын ты э̄лы-пал акваг пащралавēсыт, штраф-олныл хансыглавēсыт. 
Ань ат та̄л сыс акв щёс коланыл щё̄питан ма̄гсыл ёмас норыт яктуӈкве тах вēрмēгыт ос на̄йив тай та̄нти ма̄гсыланыл 30 кубометра са̄вит ка̄сыӈ та̄л атуӈкве патэ̄гыт.  
Дачат о̄щнэ хо̄тпат кӯр па̄лтыглан ма̄гсыл, ōлнэ коланыл, па̄рт коланыл хот-щё̄питан ма̄гсыл на̄йив атуӈкве ань о̄с та̄ртавет, та̄нанылн 10 кубометра са̄вит на̄йив сартуӈкве ро̄ви. 
Юи-о̄выл та̄лт са̄в хум хо̄тпат ос то̄ва нэ̄т «контракт» нампа нэ̄пакт хасхатэ̄гыт ос хо̄нтлын ма̄н минэ̄гыт. Та̄н ня̄вра­ма­ныл ань школат тит щёс олн ойтта̄л тыттуӈкве патавет, а̄гирищаныл-пыгрищаныл ма̄нь ня̄вра­мыт колн яланта­нэ̄ныл ма̄гсыл ойтнэ олнаныл ювле компенсация щи­рыл тах мивет. Ты кастыл о̄с са̄ккон пирмайтавес. 
Āгмыӈ-мосыӈ хо̄тпа колэ тавēн о̄лнэ ма̄гсыл ат те хо̄йхаты, тав мо̄т колыл вос миве. Атиӈк то̄ва тамле хо̄тпат карыс накт о̄лэ̄гыт, кварти­ра­ныл кон ква̄ллын ма̄гсыл ёлаль та̄р­тахтын лифт ат те о̄ньщи, та̄н мо̄т колт квартирал вос та̄ставет манос о̄выл этажн вос ва̄нт­луптавет, тамле хо̄т­пат то̄ват ла̄гыл та̄л о̄лэ̄­гыт, ха̄ӈхылтап хосыт ё̄мыг­таӈкве ат вēрмēгыт. Ань СВО хо̄нтыт саква­тым са̄лтатыт ос ёмас колыл миӈкве патавет, та кол ёла-но̄х яласан тēр­хусап вос о̄ньщи ос са̄в мо̄т э̄рнут а̄гмыӈ-мосыӈ, сакватахтам э̄лумхо̄лас ма̄гсыл тот вос о̄лы. 
«О регулировании отдельных земельных отношений в ХМАО-Югре» са̄кконын тащир хасвес, хо̄нтлын ма̄н тотыглым ос ань тот хо̄нтлын хо̄тпат кол ӯнт­тын ма̄л миӈкве патавет, та̄н ма̄-ло̄мтыл очередь та̄л мивет, ӯрхатуӈкве ат э̄ри. Тамле ла̄тыӈ тув ты хасвес. 
Пуссын аквъёт налы­ма­нтем са̄кконыт урыл ты сапра̄нит депутатыт потыртасыт, йильпииг хансым ла̄тӈыт округ мирн онтас ва̄рēгыт. 
Галина КОНДИНА
