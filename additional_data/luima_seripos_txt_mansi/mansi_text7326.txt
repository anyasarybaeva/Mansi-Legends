
Финно-угор рӯт мирыт халт са̄в ма̄щтыр ма̄хум о̄лы, ма̄н ань Мордва ма̄т о̄лнэ хо̄тпат урыл хансэ̄в. Мо̄лты та̄лт финно-угорский мирыт VII съездын акван-атхатыгламув порат ты хум хо̄тпат та̄нки ва̄рум пормасаныл тот суссылтасыт. Ам та̄н ётаныл ва̄йхатасум ос рӯпатаныл урыл китыгласанум.
Евгений Геннадьевич Миронов 
Ма̄ньлат хум йӣвныл сыресыр пормас ёрги. Тав Подлесная Тавла па̄вылт художе­ственный школат рӯпиты ос ня̄врамыт са̄в­сыр ва̄рмалитн ханищ­тыянэ. 
Ты школа 1979 та̄лт Николай Мастинын пӯс­вес. О̄влэ̄т ня̄врамыт щаквщин тэ̄лан школан ёх­та­ланэ̄ныл порат нас пӯм­щалавēсыт. То̄нт трак­то­ри­стыт ос комбай­нё­рыт ми­рытн сака э̄рсыт. Щакв­щин пор­масыт ну­пыл сака ат сус­сыт. Мокша ос эрзя ма̄хум о̄щнэ пēс наканыл ул вос ёрув­лавēсыт, Николай Мастин воритотыс ос ту­выл ущ ты школаныл «ху­до­жест­венный» намыл пинвес. 
Ня̄врамытн тот пӯмыщ ханищтахтуӈкве, та̄н мокша ос эрзя пēс на­каныл янытэ̄т ва̄нэ̄г о̄нь­щияныл. Ань ты колт а̄гит-пыгыт йӣвныл матыр ма̄щтырлэ̄гыт, ра̄кытныл а̄ны-са̄ныт по̄щгēгыт ос та̄наныл хорамыл ва̄­руӈ­кве ханищтахтэ̄гыт. 
Ма̄щтырлан колна­каныл матыр-а̄ти э̄рнэ утыл пуссын ёвтвēсыт, тот нэ̄пак ловиньтан кол, каснэ колнак о̄лы ос музей рӯпиты. 
Ма̄щтыр хо̄тпат тот хосат та̄гыл рӯпитанэ̄ныл сыс та̄нки хурип ёнгын­утыт о̄ньщēгыт. Евгений Миронов ты урыл ла̄выс: 
– Ма̄н йӣвныл ва̄рум пормасанув «тавлинская резьба» намтвēсыт. Ма̄нь па̄вылт о̄лнэ э̄лумхо̄лас о̄лупсатэ̄т хумус щакв­щин тэ̄ла о̄лы, ма̄н таи суссылтылӯв. Ты матум о̄йка хӯл алыщлы, тыи пувлынколн мины, та китгыг тэ̄нки халэ̄нт во­ри­отэ̄г. Йӣвныл ёргим лув хуритэ са̄в ма̄хумн ва̄ве, тав хосытэ̄тыл ма̄н школав ханьщаве.
Ма̄н о̄лнэ ма̄вт мувлахи липа-йӣв са̄в яныгми, ос Тавла я̄ ва̄тат сыстам ра̄кт виӈкве ро̄ви. Матыр пормасыт ва̄рнэ̄в порат липа-йӣв ляпат о̄лы ос ра̄кт атэ̄в. Пыгри­щит ян­гыщ ёрыгхатуӈ­кве, а̄ги­ри­щит ра̄кытныл а̄ны-са̄н пощгуӈкве ханищтавет. 

– Ма̄навн ёргим лув урыл мощ потыртэн. Хумус таве ва̄рилын?
– Таве липа-йӣвныл ва̄рилӯв, лэ̄ге мочалал о̄лы. Липа-йӣв сӯлэ лонь­щиӈ витн пинаве, тох э̄тпос­кем о̄ньщаве. Тувыл но̄х-лэ̄ватаве ос сӯлэ йӣв халэ̄т тэ̄лнэ писэ ла̄кква та та̄рамтахты. Ма̄н таве консупыл консылӯв. 
Липа-йӣв ёл-са̄грын поратэ о̄с ва̄ӈ­кве э̄ри. Ка̄сыӈ та̄л ты тэ̄ла я̄насыг та̄ра-паттаве, раквыӈ хо̄талыт манос хо̄талыӈ хо̄талыт хунь ēмтэ̄гыт. Тувыл ёл-сартым йӣвыт кит-хӯрум та̄л турман ма̄т то̄слуӈ­кве э̄рēгыт.
Ка̄сыӈ ма̄щтыр хо̄тпа такви ханьщувлам э̄рнэ инструментыт о̄ньщи, то̄ват ла̄пкат ёвтыянӯв, то̄ват ма̄нки ва̄риянӯв. Пуссын ты э̄рнутыт, ха̄снэ наканув а̄гитн-пыгытн потыртыянӯв. 
Николай Петрович Родькин
Ты хум о̄с липа-йӣв­ныл пормасыт ва̄ри. Тав Старая Теризморга па̄­вылт культура нампа центрыт рӯпиты. Николай Родькин ма̄хумн лапти, пēс ла̄гыл -маснут, ва̄рнэ̄тэ ма̄гыс ва̄ве. Ты коныпал то̄тапыт саги. 
– Ты пēс накытн ам о̄памн ханищта̄лвēсум. Ань, ва̄им, тамле ла̄гыл маснутыл ма̄хум ат о̄лэ̄­гыт. Нас ялпыӈ хо̄талыт порат мокша ма̄хманув нё̄тнэ маснутыл мас­хатэ̄гыт, то̄нт ущ лапти та̄н масэ̄гыт. 
Хо̄тал сыс акваг ке ма̄щ­тырлаӈкве, кит-хӯрум лапти сагуӈкве ро̄ви. Ос патинка манос калоша хурип лапти сагуӈкве ке, мощ са̄внув щё̄с мины.  
Центрыт ам «лапте­плетение, лыкоплетение» намаим кружокыт ня̄вра­мыт ханищтыянум. О̄влэ̄т та̄наныл нэ̄пакныл ма­тыр-а̄ти сагуӈкве ханищ­тыянум, лён-ква̄лгыл са­гыт сагēв. Тувыл ущ та̄нки ма̄гсыланыл ла̄гыл маснут сагуӈкве ла̄виянум. 

Са̄в хо̄тпа ма̄н пал­тув ат яланты, тыи 6-7 клас­сытт ханищтахтын ня̄врамыт. То̄ват ты пēс накытыл сака пӯмщалах­тэ̄гыт, та̄н ётаныл а̄нумн рӯпи­таӈкве о̄с мӯсты. 
Мо̄т ня̄врамыт ты ко­лувт хорамыл ю̄нтуӈкве, то̄рыт сагуӈкве ос йӣв­ныл ёрыгхатуӈкве ха­нищ­та­вет.  
Владимир Петрович Гренадёров 
О̄йка Краснослободск ӯсныл съездын ёхталас. Тав а̄нумн то̄рыт сагнэ нак такталас, рущ щирыл «ткачество на дощеч­ках» тох ла̄ваве. 
Тамле пēс ва̄рмальн хум хōтпа ханищтахтас. Па̄в­ланылт акв о̄йка о̄лыс, тавēныл ты тэ̄лат китыг­лас. Са̄всыр суссылтапыт сунсыгланэ̄тэ порат тот матыр-а̄ти та̄ра-паттыс. Тувыл такви пласт­мас­са­ныл э̄рнэ па̄нт утыт ва̄рыс ос сагуӈкве та о̄вылтах­тас.

Владимир Гренадёров ла̄выс: 
- Ма̄н «Дубравушка» нампа э̄ргын-йӣквнэ ма̄хманув ёт пēс порат о̄ньщим супыт ю̄нтсӯв, ос э̄нтапква̄лыг нэ̄мхотьют ат о̄ньщи. То̄нт ам тамле э̄нтапыт сагуӈкве ты пат­сум. Ань тыналан ма̄гыс сагēгум, то̄ва ма̄хум сака пӯмщалахтэ̄гыт. 
Ляпат о̄лнэ па̄выл ня̄в­рамыт тамле ва̄рмальн о̄с ханищтавет. Ма̄н тай нас э̄ргēв, йӣквēв, таи лю̄ль, матумпа̄ла ма̄х­ма­нув мощщам­ēгыт, ты сака лю̄ль. Пēс наканув хот­таль акваг ул вос сōй­мē­гыт, таи­магыс ня̄врамыт ха­нищтэ̄в. 
Сергей Николаевич Гвоздиков  
Ты хум са̄сныл матыр-а̄ти ва̄ри. Тав Атяшевский район Сабанчеево па̄­вылныл о̄лы. Хум хо̄тпа ма̄щтырлан колт педаго­гыг рӯпиты, тав ла̄выс: 
– Ам Саранск ӯст ка̄тыл ма̄щтырлан са̄всыр ва̄рмалит ханищтасанум, туп тот са̄сныл нэ̄матыр ат ва̄рсӯв. Тамле тэ̄лан амки мо̄т хо̄тпатныл пӯмщалахтасум. Па̄влумт Замкин ма̄щтыр хум пормасанэ суссанум, то̄ва тав ва̄рнутанэ ань тыг тотсанум.  

Рӯпатамт янгыщ йӣв­ныл матыр ёргēгум ос ня̄врамыт ханищтыянум. Тот нила группа щирыл ла̄кква-уртхатым а̄ги­рищит-пыгрищит ханищ­тахтуӈкве ёхталэ̄гыт.
Амки сымумн ро̄внэ ма̄гыс са̄сныл матыр пормас ва̄рēгум. Сыре­сыр хурит, ня̄лыт, сульят пиннэ хусапыт ма̄щ­тырлэ̄гум. Ты йист ань сака са̄в ма̄хум пēс накыт хунь ва̄ганыл. 
Та̄н пуссын щēпт о̄щнэ телефонт ёнгим ӯнлантэ̄гыт, ищхӣпыӈ ут хосыт рӯпитэ̄гыт. Ос хотьютыт ма̄н рӯпатав пӯмщалаӈкве ёхталы, ма̄н сака ща̄гтэ̄в.   
Тамара МЕРОВА
 
