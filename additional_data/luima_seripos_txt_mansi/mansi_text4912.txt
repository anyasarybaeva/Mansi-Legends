
Мирн нё̄тмил ва̄рнэ департамент колт рӯпитан ма̄хум округувт о̄лнэ пӯльницат урыл ля̄ххалыт кēтсыт. Ань ӯсытт ос па̄влытт мир пусмалтан ва̄рмаль щирыл маныр рӯпата ва̄раве, ты тэ̄лат урыл потырт хансым о̄лыс. 
Нягань ӯс яныг лēккар Ирина Лазарева ня̄врамыт хо̄псы а̄гмыл ēмтнэ̄ныл урыл потыртас. Ты та̄л яныг таквс э̄тпост тот ва̄тахкем ня̄врам хо̄псы а̄гмыл ēмталасыт. Ва̄т са̄грапнал э̄тпос о̄выл са̄т хо̄тал сыс ос лов а̄ги-пыг ты а̄гмыл илямта̄лвēсыт. Та̄л сыс пуссын аквъёт нёлса̄т акв ня̄врам ты а̄гмыл ēмталасыт. Та̄н пуссын юн о̄лым пусмалтавēсыт. Тыима̄гыс кӯщай нэ̄ оматн-а̄тятн тох ла̄выс: «Ты а̄гм э̄лаль ул вос минас, ма̄н пӯльницав э̄рнэ тэ̄рпил ос ищхӣпыӈ утыл та̄стым о̄лы. Ма̄хум акваг уральтыянӯв ос э̄рнэ тэ̄рпил хансыянӯв. Лēккар такви рӯпататэ лю̄льсаӈ ва̄ритэ ке, хо̄тпа ёт воритоты ке, пӯльница кӯщаин ты урыл та̄ра потыртэ̄н. Аквъёт ты та̄рвит мӯсхалыг щё̄питылӯв».
Сургут ӯс №1 пӯльница матум хо̄тпат ёт рӯпитан лēккарыт пусмалтахтын ма̄хум холестеринаныл, кēлпаныл, сыманыл, ӯлщ пуӈканыл ос мо̄т утаныл уральтасаныл. Матахмат хо̄тал сыс яныгса̄т э̄лумхо̄лас ты пӯльницан ёхталас. Ка̄сыӈ хо̄тпа уральтахтаме юи-па̄лт картал майвес. Та картат ёмащакв лылтнэ ма̄гыс хумус ню̄нсалахтуӈкве э̄ри, маныр тэ̄нут тэ̄пъялаӈкве ос саманыл давление хумус хот-виӈкве, лēккарыт хӯлтнэ потыр хассыт. Ты рӯпата пӯльницатт таима̄гыс ва̄раве, ма̄хум са̄в та̄л пуста̄гыл э̄лаль вос о̄лэ̄гыт.  
Тот рӯпитан лēккарыт ос пусмалтахтын ма̄хум хохса хартуӈкве ат та̄ртавет. Хохса хартнэ паттат о̄с са̄всыр та̄рвит а̄гмыл ēмтэ̄гыт, ты урыл мирн акваг потыртаве. Лēккарыт та̄нки халанылт са̄всыр касылыт щё̄пита̄лэ̄гыт ос щēмьяӈ та̄гыл ва̄тихал ёнгыт ва̄рыглэ̄гыт.
Э̄лумхо̄лас пуӈква̄лум ханищтан Уральский институтт рӯпитан хо̄тпат Нижневартовск ӯс округ пӯльницат рӯпитан лēккарыт ма̄гыс хӯлтыглан ханищтап щё̄пита̄лсыт. Тот та̄н ищхӣпыӈ ут хосыт потыртасыт, хумус э̄рнэ щирыл операцият ва̄руӈкве э̄ри.
Тувыл ты та̄л лӯпта э̄тпост Сургутский район Белый Яр, Солнечный ос Барсово па̄влытт о̄лнэ пӯльницат хот-щё̄питаӈкве о̄вылтавēсыт. Ты пусмалтахтын колыт пуссын пēсыг ēмтсыт. Ань колнаканыл посыӈыг ос йильпииг щё̄питавет, ма̄хум тот мӯсхал щирыл уральтаӈкве патавет. Йильпи та̄л кастыл ты рӯпата а̄стлаве тах.
Нефтеюганск ӯс пӯльницат рӯпитан лēккарыт ос МЧС ма̄хум 12-18 та̄л яныт ня̄врамыт ма̄гыс о̄с ханищтап щё̄пита̄лсыт. Та̄н ты ня̄врамыт илттыг хотум ēмтум хо̄тпан нё̄туӈкве ханищтасаныл - ты щургын кēлп ёл-по̄илттаӈкв, э̄лумхо̄лас лылытэ нэ̄гылттаӈкве ос а̄гмыӈ хо̄тпа пӯльницан тотнэ порат хумус пинуӈкве ро̄ви. То̄нт ты ханищтап Нефтеюганск, Великий Новгород, Воронеж ос Тула ӯсытт ва̄рыглавес. 
О̄с акв ёмас ва̄рмаль, ань Лангепас ӯст «Земский доктор» нампа программа ёмщакв рӯпиты. Ты тэ̄ла щирыл ма̄ньлат лēккарыт па̄влытыт рӯпитаӈкве ка̄сащēгыт. Ань тот о̄лнэ пӯльницан нилахуйплов лēккар рӯпитаӈкве ёхтыс. Тувыл ты вармаль хосыт Сургутский район Локосово па̄выл пӯльницан о̄с кит фельдшерыг рӯпитаӈкве вуйвесы̄г. Ты э̄лы-па̄лт ат то̄вылхатам хо̄т э̄рнэ лēккар тув пирмайтавēсыт.
Ты потрыт ма̄ньщи ла̄тӈыл Николай МЕРОВ хассанэ.
