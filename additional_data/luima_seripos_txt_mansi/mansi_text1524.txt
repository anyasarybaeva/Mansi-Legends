

	Ма̄нь таквс э̄тпост 2014 та̄лт хо̄тхуйпловит щислат Кульпас па̄выл искола нёлсат та̄лыг ēмтыс. Кӯщаиг ань Наталья Александровна Слепцова рӯпиты. Ма̄н исколавт сака ёмас учителит рӯпитэ̄гыт, пуссын высший образование о̄ньщēгыт. 


		Рӯпатав ёмащакв, ка̄р-камыг мины. Са̄всыр конкурсыт, ощхулит ва̄-рыглэ̄в. Исколавт тамле касыл о̄лы, тав наме «Таёжный БУМ». Ка̄сыӈ та̄л тот учителит, интернат воспитателит ос классный руководителит касэ̄гыт. Ня̄врамыт район ос округ янытыл ищхӣпыӈ ут (интернет) хосыт конкурсыт 

		ос ощхулит ва̄рыглэ̄гыт. 2012 та̄лт исколав 

		Ха̄льӯс район кӯщай хо̄тпан «Лучший проект программы развития общеобразовательного учреждения» нампа номинацият премиял 

		майвес. 

		Ань исколавт 11 

		класс а̄стлуӈкве ро̄ви. Пēс порат туп о̄выл 

		классыт а̄стлуӈкве ро̄выс. 1934 та̄лт о̄выл классытт ня̄врамыт ханищтан искола рӯ-питаӈкве о̄вылтахтас, тот туп ва̄т нупыл 

		хӯрум ня̄врам ханищ-тахтас. Ма̄нь па̄влытт о̄лнэ ня̄врамыт ат 

		ханищтахтасыт, ща̄-нянылн-а̄щанылн тыг тотуӈкве ат та̄ртвēсыт. Тувыл учителит та̄н ётаныл са̄в потыртасыт, ань ня̄врамытн ханищтахтуӈкве э̄ри. Ты юи-па̄лт ущта ня̄враманыл интернатн тотуӈкве патсаныл. Тувыл исколат 283 

		ня̄врам ханищтахтас.

		1935 та̄лт ма̄нь таквс э̄тпост искола-интернат рӯпитаӈкве патыс. Кӯщаиг тот Алексей Васильевич Голошубин о̄лыс. 1960 та̄л мус ня̄врамыт са̄тыт класс мус ханищтахтасыт, мощ ётылнуве нёлолов класс мус, тувыл 1970 та̄лытт ловит класс мус ханищтахтуӈкве 

		патсыт.

		Ма̄н исколавт ха-нищтахтам ма̄хум ань Россия янытыл са̄в ма̄т рӯпитэ̄гыт – учителит, лēккарыт, геологыт, 

		экономистыт, юристыт, водителит, хӯл алыщ
		лан ос во̄раян хо̄тпат, 

		культурат ос мо̄т са̄в ма̄т рӯпата ва̄рēгыт. Та̄нти исколаныл ос па̄вланыл ат ёрувлыяныл, янытлыяныл. Ты ма̄гыс ма̄н номтанув ёмасыт. Юи-о̄выл ва̄т

		 та̄л сыс исколавт ёмащакв ханищтахтам са̄т хо̄тпа мēталитыл майвēсыт.

		Исколавт ань э̄рнэ матыр пуссын о̄лы – сыр-сыр ищхӣпыӈ утыт (компьютерыт, интернет, интерактивный па̄ртыт), ма̄нти ло̄пс (сайт) тот о̄ньщēв. 

		Ка̄сыӈ учитель тамле ищхӣпыӈ ут хосыт ня̄врамытн ля̄ххалыт ман потрыт ловиньты. 

		Учителит, воспитателит, тыт ханищтахтам ос ань ханищтахтан ма̄хум пуссын ты 

		ялпыӈ хо̄талыл яныт-лыянӯв! 2015 та̄лт та̄л котиль э̄тпост Кульпас па̄выл исколат ялпыӈ хо̄тал ва̄рēв, пуссын ёхталэ̄н, ма̄н на̄нан ӯриянӯв! 

		 

		 

		Евдокия Кугина, Кульпас исколат ма̄ньщи ла̄тыӈ ханищтан нэ̄.     

		 

 
