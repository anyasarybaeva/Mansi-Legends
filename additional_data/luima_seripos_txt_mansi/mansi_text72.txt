
 
«Хо̄тал» нампа А̄с-угорский театрыт йӣквнэ ма̄хум акваг йильпи спектаклит щё̄пита̄лэ̄гыт. Ос таквсы порат артистыт рӯпатаныл акв хотты ёнгилыл о̄вылтыяныл. Мо̄лты таквс та̄н «Дети неба» нампа спектакль суссылтасыт.
Йильпи щё̄питам ёнгиланыл артистыт ма̄ньщи ма̄хум ма̄ тэ̄лум ос ма̄ ӯнтхатам ялпыӈ мо̄йт щирыл ва̄рсаныл. Ты ялпыӈ мо̄йтыт ос э̄ргыт ань рущ ла̄тӈын Евдокия Ивановна Ромбандеева толмащласанэ. Ос «Героический эпос манси (вогулов)» нэ̄пакыг ва̄рсанэ. Ёнгил щё̄питаманыл по­рат Анна-Ксения Виш­невская, театрыт ре­жиссёрыг рӯпитан нэ̄н, ос тавēн нё̄тнэ кит рущ хо̄тпагн ханты ос ма̄ньщи ма̄хум йис мо̄йтыт ловиньтаӈкве ос хащта̄л пищит торгамтаӈкве э̄рсыт. Тувыл ты ми­рыг культуранэ̄н акван ул вос тэ̄лыгтавесы̄г, та̄н туп ма̄ньщи ялпыӈ мо̄йтыт ханищтаӈкве патсыт. То̄ва пēс йис накыт ат торгамта­маныл порат, маныр ма̄гыс манос хумус та̄н о̄лэ̄гыт, Светлана Алек­сеевна Попова киты­гласыт. Тав ань ма̄ньщи ма̄хум пēс потрыт ос мо̄йтыт ёмщаквег ха­нищтыянэ, тувыл дис­сертация нэ̄пакыг хан­сыянэ. Ты ва̄рмалитыл аквтох Александр Тур­гачёв пӯмщалахты, тэ̄н акван-нё̄тхатым спек­таклин э̄рнэ ла̄тӈыт хӯлтсы̄г.
Пēс йис ялпыӈ потра­нув ос мо̄йтанув рущ мир ёнгилыг щё̄питаӈкве, ты о̄с ялпыӈ накыг ēмты. Мори матыр ва̄руӈкве, суссылтаӈкве ос ля̄галаӈкве На̄й-О̄тыранувн ма̄н ат та̄ртавēв. Мария Лит­винова ос Вячеслав Иг­натов, Москваныл ёхтум режиссёрыг, тамле тэ̄ла о̄с торгамтастэ̄н. Ту­выл э̄лумхо̄ласын На̄й-О̄тырыг ёнгуӈкве о̄с ат ро̄ви. Тащирил ке маныр ва̄руӈкве?
То̄нт режиссёрыт ёмас номтын хӯлтвēсыт. Та̄н хурит по̄слысыт ос та хурит на̄йил постым ма̄ тэ̄лум ос ма̄ ӯнтхатам ялпыӈ мо̄йтыт ма̄хумн потыртасыт. Рущ щирыл ке ла̄вуӈкве, та̄н «тене­вой театр» ва̄рсыт. Ты ва̄рмалит ва̄рнэ ма̄гсыл та̄нанылн Вячеслав Зайчиков ос Павел Мизёв сака ёмщаквег нё̄тсы̄г.
Вадим Важенин хум хо̄тпа потрыт сымыӈыщ ловиньтасанэ ос на̄йил постым На̄й-О̄тыранув хурияныл суссылтас. Тав ляпатэ̄т Юлия Яр­кина ӯнлахо̄лыс ос матыр-а̄ти нэ̄ хо̄тпа тэ̄лат ва̄рыс. Ты спек­таклит во̄т суй, щахыл кургын суй, мо̄т сыресыр лӯргын манос са̄ӈлын суит хӯнтлысанӯв. Тот звукорежиссёр о̄с ём­щаквег рӯпитас.
Яныгпо̄ль э̄тпост соссаӈ артистанув ты ёнги­ланыл Санкт-Петербург ӯст «Арлекин – 2013» нампа фестивалит сус­сылтасаныл. Са̄ртын жюри хо̄тпат са̄в теа­трытын щё̄питым 65 спектакль суссыт. Та̄н тувыл туп нёлолов спек­такль э̄лаль каснэ ма̄гыс пēриясыт. «Дети неба» нампа ма̄н спектаклюв о̄с тув во̄ввес. Ань ты к а с ы л ы т м а̄ х м а н у в нила номинацият но̄хпатсыт. Тыи «Лучшее художественное оформ­ление спектакля», щар ёмас премия – «Гла­зами детей» ос Юрий Пронин «Лучшая рабо­та драматурга» премиял майвēсыт. Вячеслав Иг­натов ос Мария Литви­нова жюри-хо̄тпатытн «Эксперимент» я̄нас премиял мӯйлуптавесы̄г. Та̄н ма̄гсыланыл ма̄н о̄с ща̄гтым о̄лэ̄в.
