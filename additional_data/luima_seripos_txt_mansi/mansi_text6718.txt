
Ты хурит ма̄ньщи нэ̄г-хумыг Светлана Лазаревна Гындыбина ос Эдуард Анатольевич Хозумов по̄слым о̄лэ̄г. Нэ̄ сӯкыр э̄тпост 1973 та̄лт Саранпа̄вылт самын патыс. Оматэ Клавдия Михайловна Хатанева ма̄щтыр нэ̄ о̄лыс – пӯркит, кēнтыт, ма̄ньщи супыт ю̄нтыс. На̄н ань э̄лаль Светлана Лазаревна потре ловиньтэлы̄н.
– Омам Я̄сунт па̄выл­ныл о̄лыс. Тав сэ̄мыл ох­сарыт янмалтан фермат рӯпитас. Юн акваг ю̄нс­хатас, па̄ля пун сэ̄тапыл са̄всыр пормасыт сагыс. А̄канит ю̄нтуӈкве а̄нум ханищтастэ. Ам ань ва̄ӈ­крипыл (крючокыл) сагē­гум. Ма̄ньщи суп ю̄нтуӈ­кве номсэ̄гум. Омам Прас­ковья увщитэ Зве­ро­фер­маг лāвнэ мāт о̄лыс, Люба э̄ще Я̄сунтыт, Пēтр каӈке Саран­па̄вылт о̄лыс. Та̄н ань пуссын а̄тимыт. 
А̄тям Лазар Михай­ло­вич Ромбандеев са̄лыт пусмалтан хо̄тпаг рӯпитас. Тав Салехард ӯст ветери­нар-зоотехникыг ханищ­тахтас. Увщит о̄ньщас – Аксинья, Домна, Варвара ос Евдокия. 
Хунь ам самын патсум, омам ам ётум юн о̄лыс, а̄тям са̄лыт пусмалтым нё̄рт яласас. Тувыл тав о̄выл ва̄рыс, турманколн ӯнттувес, мēн омамēнтыл мēнттемēн хультсумēн. То̄нт ам та̄лум туп то̄влыс. Ётыл омам мо̄т хум ва̄рыс, Пēтр Егорович Гындыбин. Хӯрум пыг о̄ньщигласыг – Саша, Коля ос Серёжа. 
Китхуйплов та̄лум яныт порат а̄тям та̄ртвес, юв ёхталас, хоса ат о̄лыс, а̄гмыл хартыс. Омам о̄с тав юи-па̄лэ̄т а̄тимыг ēмтыс, кит а̄пщиягум о̄с а̄тимыг. Колям Ново­российск ӯст морфлотыт армият служитас, тувыл автомеханикыг ханищ­тахтас, ань Нягань ӯст рӯпиты. 

Ам школа а̄стламум юи-па̄лт, Ха̄льӯст рӯпитаӈ­кве патхатыгла̄лсум кос. То̄нт а̄пщирищанум иӈ ма̄нит, а̄тяныл ёт Кульпаст о̄лсыт. Пēтр яглаӈум увщитэ̄н, Елена Егоровнан, Куль­пасн во̄ввēсум, а̄пщиянум янмалтаӈкве вос нё̄тэ̄гум. Тув та минасум. 
Са̄р о̄йкам Виталий Абрамович Гындыбин 2005 та̄лт а̄тимыг ēмтыс. Кит а̄ги о̄ньщимēн, Клава ос Аня. Яныг а̄гим хум ва̄рыс, о̄йкатэ Алексей Чел­данов А̄нъя па̄вылныл о̄лы, кит а̄гирищ о̄ньщēг – Арина ос Полина. Ма̄нь а̄гим Белоярский ӯс колледжит ханищтахты. 
Эдуард Анатольевич ёт Кульпаст акван-о̄л­мыгтасмēн. 2015 та̄лт ам Саранпа̄вылт о̄лнэ колыл майвēсум, тыг та ва̄нтлысӯв. 
Светлана Лазаревна о̄йкатэ Эдуард Анатоль­евич о̄йттур э̄тпост 1972 та̄лт Кульпас па̄вылт самын патыс. Тав а̄пщи ос хӯрум э̄щ о̄ньщи – Серёжа, Наташа, Света ос Таня. Оманыл Евдокия Ивановна школат са̄в та̄л ня̄врамыт ханищтым рӯпитас, «Ветеран труда» намыл майвес. А̄тяныл Анатолий Иванович Хозумов рыбучасткат бригадирыг рӯпитас. Ма̄нь­та̄гыл са̄всыр рӯпа­та ва̄рыс – хӯл алыщлас, трактористыг о̄лыс, Саранпа̄вылт ос Ло̄пмуст рӯпитас. 
Эдуард Анатольевич тох потыртас:
– А̄тяв туре а̄гмыӈ о̄лыс, лēккарыт ла̄всыт, «рак пищевода». Операциял ва̄рыглавес кос, ос а̄гме алпи тӣвырн минас. Но̄х ат та вēрмхатас, 2015 та̄лт хотталь щалтыс. Степан а̄пщитэ 1999 та̄лт а̄тимыг ēмтыс, тав кол­та̄глэ ёт о̄с Кульпаст о̄лыс. 

– Наӈ школа а̄стла­мын юи-па̄лт э̄лаль ха­нищтахтасын?
– 1989 та̄лт Кульпаст лов класс а̄стласум, Тюмень ӯсн ялсум, тот Сельскохозяйственный институтн экзаменыт ми­сум, тув вуйвēсум. Акв та̄л туп ханищтахтасум, каникулын ёхтысум, юв я̄ртхатасум, Тюменин воссыг ат минасум. Ань номсэ̄гум, э̄лаль ханищ­тахтуӈкве э̄рыс, тыт ань рӯпатата̄л о̄лэ̄в. 
Школат лаборантыг рӯпитасум, тувыл кочегар­кат, рыбучасткат. Ма̄нь­та̄гыл самтерыл о̄лсум, ётыл, сустēмт, татем лю̄ль­саӈ ка̄салаӈкве патсум. Ханты-Мансийск ӯсн ял­сум, тот самагум опера­циял ва̄рвесы̄г, ань тай посыӈыг ēмтсыг. 
Саранпа̄вылн хань­щувласум, о̄влэ̄т ювле минуӈкве номсысум, Кульпаст тай акваг хӯл алыщласум, во̄раясум. Тыт ань Алексей Яптин ва̄псум ос Эдик Лещук ёт о̄с ва̄тихал во̄рн ялантэ̄в, хӯл алыщлэ̄в.
Ты ма̄ньщи хум Ульяна Степановна Хозумова щащēкватэ Хо̄рыӈпа̄выл нэ̄ о̄лыс, тав ань ма̄х­манэ о̄лум ма̄т та яласы. Светлана Лазаревнан ос Эдуард Анатольевичин са̄в ёмас ла̄тыӈ ла̄вēгум. Ты я̄тил ма̄ньщи нэ̄г-хумыг, сымыӈ хо̄тпаг са̄в та̄л пуста̄гыл вос о̄лэ̄г, На̄й-О̄тыранэ̄н вос ӯргалавēг!
Светлана РОМБАНДЕЕВА
 
