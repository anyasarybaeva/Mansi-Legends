

	Эстония ма̄т Тарту ӯст яныг музей ӯнттувес ос тав сӯкыр э̄тпос юи-о̄выл хо̄талэ̄т па̄лыг-пӯсвес. Эстонцыт яныг кӯщаяныл тув ёхталасыт, са̄в ма̄ныл рӯт нēлм ма̄хум мӯйлуӈкве о̄с во̄виньта̄лвēсыт. Ты э̄лы-па̄лт та̄н мо̄т музей-кол о̄щсыт, тав 1909 та̄л па̄сыл рӯпитас. Ань йильпи кол капай са̄всыр ищхӣпыӈ утыл ва̄рвес ос сыресыр пормасыт пӯмыщ щирыл сусссылтавет.


		Ма̄нь таквс э̄тпосныл тув ёхталан ма̄хумн ка̄тыл по̄слым хурит суссылтавет. Тувыл мо̄т утыт ла̄щалт щё̄-питаӈкве патавет. Ос кит суссылтапыг ак-ваг тот рӯпитэ̄г тах. «Хо̄нтхатыглап» нампа экспозиция эстонцыт йис та̄гыл о̄лупсаныл ос ты пора урыл о̄лы. Пēс порат ты ма̄хум хумус о̄лсыт, маныр ва̄рсыт, ты о̄вылтыт пуссын потыртаве. О̄выл эстонский флаганыл 1884 та̄лт о̄йттур э̄тпос нила хо̄талэ̄т постувес, ань та̄н таве ёрыӈыщ тот суссылтыяныл. 

		Мо̄т яныг экспозицияныл «Нё̄р ойнас» намтвес. Тот нила яныг колнакытт пӯмыщ суссылтапыт ва̄рвēсыт. Рӯт мирыт о̄лупсаныл урыл потыртаве ос са̄всыр пēс пормасыт суссылтавет. Саран колт мощ мӯйлуӈкве ос карелыт пувлынколын щалтапа̄луӈкве ро̄ви, удмуртыт ос марий-цыт хумус пӯри ва̄рē-гыт ос хантыт во̄р коланыл кӣвырт мощ ӯнлахо̄луӈкве ро̄ви. Тувыл та кит экспо-зициягт нэ̄г-хумыг хумус аквъёт о̄лэ̄г, акван-нё̄тхатэ̄г, та урыл потыртаве.  

		Музейн акван-атым пормасыт, потрыт ма̄гыс эстонцыт финно-угор ма̄хумн яныг пӯмащипа ла̄тыӈ кēтэ̄гыт. Ма̄н ос ты э̄тпост рӯтыг о̄лнэ миранув пуссын акван-хо̄нтхатыглан, акван-юрщхатнэ хо̄талытыл янытлыянӯв. То̄рум ёт, О̄тыр ёт вос о̄лэ̄гыт!

		 

		 

		 

		Светлана Карм, Эстония музейт рӯпитан нэ̄, кēтум ля̄ххалэ 

		Тамара Мерован ма̄ньщи ла̄тӈыг хасвес

 
