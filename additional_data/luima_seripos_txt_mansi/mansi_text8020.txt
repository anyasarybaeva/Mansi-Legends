
Ма̄ньщи нэ̄ Виктория Александровна Оманова Югорск ӯст о̄лы. Тав юн акваг матыр ю̄нты, сэ̄тапыл маснут саги, сакныл са̄всыр хорамыт харты. Нэ̄ ёт потрамасум, китыглахтасум, хотыл о̄лы, ты ӯст о̄луӈкве тавēн мӯсты ман а̄ти. На̄н ань э̄лаль Виктория Александровна потре ловиньтэлы̄н.
– Ам 1986 та̄лт Ха̄ль­ӯс район Ло̄пмус па̄вылт самын патсум. А̄тям Александр Константино­вич Оманов Ло̄пмусныл о̄лыс. Тав хӯл алыщлас, рыбакыт ёт план то̄варт­тасыт, ка̄сыӈ та̄л яныт­лан нэ̄пакытыл ос ма̄­гылн тагатан по̄сытыл майлувēсыт. Номилум, па̄выл мир клуб колн ат­хатыгла̄лсыт, хӯл алыщ­лан хо̄тпат янытла­вēсыт, тувыл концерт сус­сыл­тавес, ма̄хум э̄ргысыт, йӣквсыт. А̄тям акв каӈк о̄ньщас, Николай, Кульпас па̄вылт о̄лыс.
Омам Домна Романо­вна, такви о̄парищ наме Ромбандеева, Хо̄сло̄х па̄вылт самын патыс. Ащо̄йкам а̄тимыг ēмтме юи-па̄лт, колта̄гланыл  Ло̄пмусн ва̄нтлыс, о̄лнэ коланыл о̄с тув тотса­ныл. Омам юи-па̄лт Семён, Людмила ос Сергей а̄п­щи­яге-э̄ще самын пат­сыт. 
Омам Кульпаст ханищ­тахтаме порат, ма̄ньщи а̄гит ёт клубт акваг выс­тупайта̄лсыт. Ань хурит сунсыглыянӯв, та̄н ма̄нь­щи супыл ос совъява̄йил лю̄лēгыт, русыӈ то̄рыл пинхатым о̄лэ̄гыт. Пēтр Шешкинын по̄слыглымат. 
Омагум-а̄тягум Ло̄п­муст акван-минасы̄г, ма̄н хӯрум ягпыг-яга̄ги самын патсӯв. Лена ув­щим колта̄глэ ёт Кульпаст о̄лы. Толя а̄пщим о̄с щē­мьяӈыг ēмтыс, э̄кватэ̄н­тыл кит а̄гирищ янмалтэ̄г. 
Омагув-а̄тягув а̄тимыг ēмтмēн юи-па̄лт, ма̄н Кульпасн о̄лмыгтасӯв. Тот анēквав каӈке апыг о̄лы, Людмила, тав палтэ яныг­масӯв, школат тот ханищ­тахтасӯв. 
Анēквав Татьяна Афа­насьевна мощ о̄лыс, лув о̄ньщас, туи порат сас­гум ёт пум ва̄рсы̄г. Тав Няхлаӈ па̄вылныл о̄лыс, такви о̄парищ наме Таратова. Анēквам ӯлмыт ханьщуӈ­кве ха̄сыс, па̄выл ма̄хум тав палтэ щалтса­сыт, ки­тыглахтасыт, та̄на­нылн нё̄тыс, хӯлтыгла­са­нэ. Анēквав туп ма̄ньщи ла̄тӈыл по­тыртас, пēс потрыт, мо̄йтыт, а̄мщит ва̄с, по­тырта̄лыс. 
– Виктория Александ­ровна, наӈ нё̄тнэ пальсак о̄ньщēгын, наӈти ва̄рсын?
– Сакныл хартсум. Хунь лыпащ щё̄с о̄ньщēгум, сэ̄­тапыл носкит ос мо̄т пор­масыт сагēгум. Школат ханищтахтамум порат тай ка̄тыл матыр-а̄ти щакв­щисӯв – сакныл олнка­сыт ос турло̄псыт сагсӯв, а̄ка­нит ю̄нтсӯв. Матыр-а̄ти акваг ва̄рсӯв, пēщ пēрумта̄лым ат ха̄йтсӯв.
– Школа а̄стла­мын юи-па̄лт э̄лаль ха­нищ­тахтасын?
– Ялсум кос Ханты-Мансийск ӯсн, училищат мощ ханищтахтасум, марщумлавēсум, та по̄йт­сум, юв минасум. Тувыл Ягрим па̄вылт о̄лнэ колыл майвēсум, Даниил пыгум самын патыс. Ня̄врамум мощ яныгмас, Югорскын йисумēн, тыг о̄лмыгтас­мēн. Пыгум ань 6 классыт ханищтахты. Тыт о̄луӈкве ёмас, рӯпата о̄лы, ла̄пкан патхатасум. Ӯс сака яныг а̄ти, тыт налыман са̄вит­тем со̄тыра э̄лумхо̄лас о̄лнэ̄ныл ла̄вылтавет. 
То̄ванакт Сергей сас­гум палт Ло̄пмусн ялан­тымēн, тот мощ мӯйлы­мēн. Туи Ханты-Мансийск ӯсн ялсумēн, тот ос ащо̄й­кам рӯт ма̄хманэ щирыл а̄кванум о̄лэ̄гыт.
Светлана РОМБАНДЕЕВА
