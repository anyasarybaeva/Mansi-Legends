
Ювле хультум э̄тпос 23-29 хо̄талытт Россия янытыл ля̄ххал тотнэ ма̄хум Краснодарский крайт Дагомыс па̄вылт акван-атхатыгласыт. Тот «Вся Россия -2017» нампа фестиваль рӯпитас. Ты ва̄рмаль «Союз журналистов России» нампа организация ва̄рыглас.

	Са̄в та̄л Всеволод Богданов кӯщаиг тот о̄лы. Ты о̄йка ва̄т нупыл акв та̄л ювле хультум порат ля̄ххал тотнэ ма̄хум  акван-атыглаӈкве номылматас. Ань ка̄сыӈ та̄л та̄н Дагомыс па̄вылн рӯпатаныл ос та̄рвитыӈ ва̄рмаляныл урыл потыртаӈкве во̄выглавет. Ты та̄л фестивалин акв со̄тыра арыгкем э̄лумхо̄лас ёхталас.

	Фестиваль рӯпитаӈкве о̄вылтахтаме порат Всеволод Богданов ма̄хум ёт пащалахтас ос Россия Президент Владимир Путин кēтум ла̄тыӈ ма̄хум э̄лы-па̄лт ловиньтастэ. Тувыл са̄т хо̄тал сыс ма̄хум са̄всыр ханищтапыл, суссылтапыл, концертыл ва̄рыглавēсыт ос кина сунсуӈкве во̄выглавēсыт.

	Ма̄н округувныл ля̄ххал тотнэ хо̄тпат тув о̄с во̄выглавēсыт. Ханты-Мансийск, Нижневартовск, Сургут ос Радужный ӯсытныл лов э̄лумхо̄лас тув ялсыт. Та̄н о̄с са̄т хо̄тал тот рӯпитасыт ос са̄всыр ханищтапытын, суссылтапытын ялантасыт. Акв хо̄тал пуссын аквъёт суссылтап щё̄пита̄лсыт ос та̄нки рӯпатаныл урыл тув ёхталам ма̄хум э̄лы-па̄лт потыртасыт. Ам ма̄ньщи ос ханты газетаг урыл тот потыртасум, ма̄нки ва̄рнэ рӯпатав суссылтасум. Ты яныг фестиваль урыл мо̄т газетат тах ловиньтэ̄н.
