
Восыӈтӯр па̄вылт о̄лнэ нэ̄ Татьяна Петровна Новосёлова культура колт рӯпиты. А̄ги о̄парищ наме Яркина, ты А̄с ма̄ньщи ма̄хум та̄н тамле о̄парищ наманыл. Таквина̄тэ тав о̄с ма̄ньщииг ла̄витэ. Ос ща̄нь ла̄тӈыл потыртаӈкв тай ат вēрми, туп матах ла̄тыӈ ва̄г, тувыл та.
О̄лупсатэ урыл а̄нумн тох потыртас. Тав ма̄нь таквс э̄тпост 1966 та̄лт Восыӈтӯрт самын патыс, колта̄гланылт тав са̄тыт ня̄врамыг о̄лыс. А̄ги самын патме порат оматэ атпан нупыл нила та̄лэ то̄влыс. 
Ща̄не ляпа рӯтанэ репрессия та̄лыт порат мо̄т ма̄ныл о̄луӈкв тув тēтвēсыт. Оманыл са̄р о̄йкатэ рущиг о̄лыс, тэ̄н хӯрум ня̄врам о̄щсы̄г. Тувыл тав Яркин ма̄ньщи хум ва̄рыс, о̄йкатэ Новинские нампа па̄вылныл о̄лыс. Акван-минаммēн юи-па̄лт иӈ нила ня̄врам самын паттысы̄г. Татьяна а̄гитэ̄н пити патта ня̄врамыг о̄лыс. А̄гирищ тит та̄лэ то̄влум порат а̄щаныл илттыг а̄тимыг ēмтыс.
Оманыл матрыг ма̄ньщи рӯтныл сака хурахлас. Та̄н Восыӈ-тӯрт о̄лсыт, ос хунь о̄йкатэ рӯтанэ Новинский па̄вылныл ёхталасыт, тав ма̄нь а̄гитэ пēрина ёлы-па̄лт акваг тӯйтыг-ластэ. Ул пилыс, а̄гитēтэ 
ёт ул вос тотаве. 
Яныгнув ня̄врамыт та̄н тай та ма̄нь па̄вылн акваг ялантасыт. То̄нт ма̄ньщи ма̄хум пуссын лувыӈ суныл яласасыт. Пыгрищит тув та̄лматэ̄гыт, Но-винскийн та тотавет.
Татьяна школа а̄стламе юи-па̄лт Ханты-Мансийск ӯсн ла̄пкат тыналахтын нэ̄г ханищтахтуӈкв минас. Хум ва̄рыс, о̄йкатэ̄н мо̄т ма̄н, Челябинск ӯсн, тув та тотвес. Тот тэ̄н атхуйплов арыгтем та̄л о̄лсы̄г. 90-ит та̄лыт порат тэ̄н Восыӈтӯр па̄вылн о̄луӈкв ёхтысы̄г. 
Акв а̄ги о̄ньщēг, наме Кристина. Ань а̄гитэ̄н хӯрум пыг о̄ньщи – Данил, Елисей ос Арсений. Ты апыг-рищанэ̄н пуссын ма̄ньщииг хансым о̄лэ̄гыт. Кристина а̄гитэ̄н Восыӈтӯр па̄выл школат рӯпиты, Белоярский ӯст бухгалтерыг ханищтахтас. 
Татьяна Петровна ань пенсият о̄лы ос культура колт э̄лаль рӯпиты, о̄йкатэ каснэ ва̄рмальн ханищтахтын колт тот рӯпиты. 
Тэ̄н ӯйхул ат о̄ньщēг, ха̄п о̄с ат о̄ньщēг. О̄йкатэ нас няслуӈкв яланты, хӯлуп ат ӯнты, ат толги. Нялк пувнэ порат тэ̄н нялк нас ёвтыглэ̄г, хӯл вēтра ма̄гыс 800-1000 солко̄ви мыгы̄г. 
Татьяна Петровна ла̄выс, ань ма̄к та̄рвитыӈ ва̄рмаль ма̄нь па̄влыӈ ма̄т ты — ма̄хум рӯпитан ма̄ щар ат о̄ньщēгыт, са̄в хо̄тпа ат рӯпиты. Ос хотьют та̄нти хӯл алыщлаӈкв минэ̄гыт, та̄ра та пувавет, штраф-олныл та пинавет. 
Ань культура колт рӯпитан хо̄тпат са̄всыр ялпыӈ хо̄талыт па̄влыӈ ма̄хум ма̄гыс ва̄рēгыт, та̄нти ма̄ньщи йӣквыт йӣквуӈкв ха̄сэ̄гыт. Мо̄т па̄влытн ялантэ̄гыт. 
Тамле ты ёмас ос ка̄ркам нэ̄кве Восыӈтӯрт о̄лы. 
 
