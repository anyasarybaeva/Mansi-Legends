
Округ Думат рӯпитан депутат-хо̄тпанув урыл ма̄н ка̄сыӈ порат хансыглэ̄в, манхурип са̄кконыт хансэ̄гыт ос пирмайтэ̄гыт – на̄н вос ва̄глы̄н. Ос ля̄ххал тотнэ ма̄хум халт ка̄сыӈ та̄л касыл ва̄рыглаве, тав рущ ла̄тӈыл ла̄ваве – «Думать по-югорски».
Яныгпо̄ль э̄тпост мирн пēриим ма̄хманув сапра̄нияныл о̄лыс, та юи-па̄лт журналистыт мирколн во̄ввēсыт. Округ Дума кӯщай хум Борис Хохряков та̄нанылн ла̄выс: 
– Ам на̄нан ты ва̄рнэ рӯпатан ма̄гсыл яныг пӯмащипа ла̄тыӈ ла̄вēгум, ты сака та̄рвитыӈ рӯпата. На̄н ма̄н рӯпатав урыл газетат хансэгы̄н, ищхӣ­пыӈ ло̄псытыт, телевиде­ният, ра̄тиват ля̄ххалыт ва̄регы̄н. 
То̄ва са̄кконыт ма̄хма­нувн сака ат торгам­тах­тэ̄гыт, хунь ма̄н рӯпитэ̄в, ма̄нав на̄н хӯнтлыяны̄н, по̄слыяны̄н ос та хосыт ва̄ти потрыт ва̄рияны̄н. 
Ма̄н тит-хӯрум щё̄с рӯпитэ̄в, ос на̄нан акв матах кӯм сыс ты урыл потыртаӈкве э̄ри, тох туп ка̄ркам ос мӯтраӈ э̄лумхо̄лас рӯпитаӈкве вēрми. Со̄ль ла̄ваве, ма̄н мирув хумус о̄лы, тащи­рыл ля̄ххалыт хосыт ты на̄ӈки. 
Тувыл но̄х-патум хо̄т­пат наманыл та ла̄в­вē­сыт. Ты та̄л «Думать по-югорски» касылт «Югория» телекомпаният рӯ­питан хумыг Тимур Чешков ос Вадим Черняев о̄выл места висы̄г, тэ̄н ха­лэ̄нт – акватэ кина по̄слы, мо̄­танэ ля̄ххалыт потырты. 
Титыт местал тит хо̄тпа майвесы̄г, ты «Мангазея» нампа ищхӣпыӈ ло̄псыт ос «Новости Югры» газетат ля̄ххалыт хаснэ хум Есен Абилькенов ос «Сургутская трибуна» нампа газетат рӯпитан нэ̄ Маргарита Стройнова. Хӯрмит местал Яна Демьяненко майвес, тав «Сибирь» телекомпаният рӯпиты, нэ̄ та колт редак­тор ва̄ӈын хо̄тпаг о̄лы.  
Са̄в та̄л «Югория» телерадиокомпаният рӯпитам э̄ква Тамара Сутягина янытлавес ос яныг мӯйлупсал майвес, тав хӯрум Думат (Ямал, Югра ос Тюменский область) па̄лыл янытла­вес ос Югра ма̄т журна­ли­стика ма̄гсыл ва̄рум рӯпататэ ма̄гсыл пӯма­щипа ла̄тӈыл ла̄ввес. 
Василий Сысуев, «Югра» телекомпаният рӯпитан хум ёмас рӯпататэ ма̄г­сыл по̄сыл майвес. Ма̄н ханты ос ма̄ньщи газета­гувт рӯпитан хо̄тпат де­пу­татыт ва̄рнэ рӯ­патаныл урыл, пир­майтан са̄кко­ныт урыл о̄с акваг хансэ̄­гыт. 
Ань та̄нти потраныл о̄с та касылн тēтыгласа­ныл: Надежда Раги­мова, Валентина Узель, Людмила Гурьева, Люд­мила Теткина, Тамара Мерова, Пётр Молданов, Ирина Самсонова, Галина Кондина. Пуссын диплом-нэ̄пакыл, хорамыӈ лӯп­тал ос са̄всыр мӯйлупсал мӯйлуптавēсыт.
Мирн пēриим ма̄хум хумус рӯпитэ̄гыт, манху­рип са̄кконыт пирмайтэ̄­гыт. Ты урыл хансуӈкве та̄рвитыӈ, таима̄гыс са̄к­коныт ёмщакв ловинь­таӈкве ос толмащлаӈкве э̄рēгыт. Та̄н ка̄сыӈ э̄лум­хо̄ласн вос торгамтавет, маныр йильпииг ва̄раве – мирув вос ва̄ганыл. Ты ма̄гсыл ма̄н, ля̄ххал хаснэ хо̄тпат, ты рӯпата та ва̄рилӯв.
Галина КОНДИНА
