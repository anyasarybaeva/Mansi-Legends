
Во̄ртур э̄тпос 26-27 хо̄талыгт нэ̄пак хаснэ хо̄тпат мāгыс «Звёзды Арантура» нампа акван-атхатыглам вāрмаль Советский районт о̄лыс. Тамле вāрмаль ты тāл атынтыг вāрыглāлвес, мāхум «Кондинские озёра» мāн ялсыт. 
Ты э̄лы-пāлт мāн тит тāл минам порат «Оку­нёвский зори» мāт ат­ха­тыглāлсӯв. Тыи мāгыс яныг пӯмащипа лāтыӈ нэ̄пак хаснэ хо̄тпат Со­вет­ский ӯс библиотекат рӯпитан мāхумн лāвēгыт, пуӈктотнэ кӯщаиг тот Эндже Бикташева рӯпиты.
«Окунёвский зори» мāн миннэ лё̄ӈх мощ хосаг о̄лы, яныгсāттем вēрыста. Хӯрум яныг мāшинатыл тув ялсӯв, сāв ёмас ос э̄рнэ потрыт хӯнтласӯв. 
Нина Ягодинцева, поэт ос культурология канди­датыг о̄лнэ нэ̄, тит хо̄тал сыс атхатам мирн потыр хаснэ вāрмаль урыл по­тыртас. 
Таве хӯнтлаӈкве мāнь­лат ос яныг хо̄тпатн сака пӯмыщ о̄лыс, лāвум лāтӈанэ, потранэ тāра торгамтахтэ̄гыт. То̄ванакт май хо̄тпа ты кос номтыӈ потыр хӯнтлы, туп нэ̄ма­тыр ат торгамты. 
Нина Ягодинцева мāньлат хо̄тпатн, хоть­ютыт ущты пот­рыт хан­суӈкве о̄выл­тах­тасыт, лāвыс: «Потыр хаснэ вāрмаль урыл то̄ват ном­сэ̄гыт, туп пӯмщиг ос ёмасыг потыр хансум­таӈ­кве э̄ри, то̄нт нэ̄па­канын ловиньтаӈкве пата­вет ос мирн вāнэ хо̄тпаг ēмтэ­гын. Āти! Ты вāрмаль мощ мо̄т щирыл торгамтаӈкве э̄ри. Потыр хаснэ вāрмаль – ты тāрвитыӈ рӯпата, таве кāсыӈ хо̄тал вāруӈ­кве э̄ри. Сāв вāӈкве эри, ном­сахтаӈкве, ловинь­таӈкве, мӯтраӈыг о̄луӈкв вос воратэгы̄н. 
Тувыл ос та урыл нэ̄м­хуньт ул ёрувлэ̄н, мāн потыртан лāтӈанув мā­навныл сāвнув вāгыт. Йисыт миннэ̄ныл сыс кāсыӈ мир лāтӈет туп тамле лāтӈыт хультсыт, хоты щар мāк вāрмаля­нув, о̄лтуланув, мā-вита­нув урыл пуссын хӯлтэ̄­гыт. Таимāгыс лāтӈыт э̄рнэ щирыл торгамтэ̄н, хӯнт­лэ̄н, лāтыӈ тах такви хӯлты, таве потрын хан­суӈкве э̄ри ман ат э̄ри.
Ос та урыл вāӈкве эри, потыр хаснэ вāрмаль ань нотэ хунь о̄вылтахтас. Нāн хаснэ̄н э̄лы-па̄лт сака хосат ты тэ̄ла самын нэ̄глыс. Ты урыл номуӈ­кве э̄ри, то̄нт тах нāн хан­сум потранын пēс потрыт ёт аквтоп акв лё̄ӈхъяс хосыт минункве патэ̄гыт, нāн юи-пāлынт ёхтын хо̄тпат тыи ōс вос торгам­тэ̄гыт, ты хосыт лите­ра­тура щёлэ ты та̄кмал­тахты».
Нина Ягодинцева номтыӈ потрыт мāнавн потыртас, ос Наталья Мороз мāнав по̄слуӈкве ханищтасанэ. Тав ханищ­тапе намаим о̄лыс – «Лӯимā я̄т Нāй-О̄тыра­нув», рущ лāтӈыл – «Хра­ни­тель Сибирских рек». Ловмантем хо̄тпа карыс ӯр пуӈкыт по̄слуӈ­кве лю̄­льсӯв, о̄льпытыл, по̄слын пар­тытыл майве­сӯв, ном­сах­туӈкве лāвве­сӯв, хо­мус мāн я̄т-витыт ӯргалан Нāй-О̄тыранув кāсалы­янӯв. Āнумн тав войкан атуп нэ̄гыг сусха­тас, тā­рам­лам атанэ̄тыл сāв атыр­хари я̄квет лāк­ква овсыт. 
Мāн ётув акв мāньлат āгикве по̄слыс, тав по̄с­лум хуритэ̄тыл хотьют тай татем сāлиг сунсыс, ты урыл āгирищ Наташа Япс лāвыс: «Ты Витхон, ам таве хӯланэ ёт по̄слыс­лум. Тав ка̄миньт сымыӈ О̄тыр, таӈхи, кāсыӈ я̄ витэ сыстамыг вос о̄лы, ты урыл тав сыме сака ща̄рги». 
Тох рущ āгирищ мāн Вит­хонув кāсаластэ, со̄ль, кāсыӈ я̄, кāсыӈ во̄р сыстамыг вос о̄лы. (Наташа ты тāл хо̄тыт классын мины, Югорск ӯст о̄лы).
«Арантур совыт» тыи­мāгыс ты вāраве, мā яныт о̄лнэ мирыт тāнти халанылт о̄лупсаныл, пēс наканыл вос вāганыл, халанылт юртыӈыщ вос о̄лэ̄гыт. Грант Губерна­тор проект хосыт вāрвес. 
Мāхумн потрыт иӈ потыр­тасыт – Игорь Шир­ма­нов, Елена Капи­та­нова, Елена Аушева, Ру­да­нис Салимов ос Александр Бородин. Ханты-Мансийсканыл тув «Югорские вагантыг» лāвхатам мāхум ялсыт.
Светлана ДИНИСЛАМОВА
