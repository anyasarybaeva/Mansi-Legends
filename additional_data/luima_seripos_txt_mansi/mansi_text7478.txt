
Юи-о̄выл та̄лытт ма̄хум нэ̄рнэйӣвыл ёнгуӈкве, са̄ӈквылтапыл ос та̄рыг-сыплув-йӣвыл са̄всыр та̄ныт са̄ӈквылтаӈкве сака ка̄сащēгыт. Таима̄гыс ма̄ньполь э̄тпос юи-о̄выл хо̄таланэ̄т Ханты-Мансийскат о̄лнэ Творчество колт ханищтап ва̄рыглавес. Ты тэ̄лат тармыл Алексей Рещиков пуӈктотыс. Тав ань тох ла̄выс:
– Ты накт ма̄н палтув 23 хо̄тпа ханищтахтуӈк­ве ка̄сащасыт. То̄ваныл ӯсн ёхтуӈкве ат вēрмы­сыт. Ос Анатолий Вади­чупов а̄гмыл ēмтыс, та̄н ты порат са̄ӈквылта­пыт ва̄руӈкве нэ̄мхотьютн ат ханищтавēсыт. 
Ма̄хум ань Новоаганск па̄выл Нижневартовский районныл ос Русскин­ская па̄выл Сургутский районныл, Югорск ос Белоярский ӯсыгныл тыг ёхталасыт. Ханты-Мансийский район Кышик па̄вылныл акв щēмья ёхталас, мо̄таныт Ярки ос Шапша па̄вылныл о̄лсыт. 
Ханты-Мансийск ӯст о̄лнэ хо̄тпат о̄с ёхтыгпа̄л­сыт. Ты ма̄хманум ёт ам ва̄тихал акван-хо̄нтха­тыг­лахтэ̄гум. Та̄н теле­фон хосыт акваг матыр-а̄ти китыглэ̄гыт, то̄ванакт видео суснэ щирыл ма̄нки халувт ханищтахтэ̄в. 
Акв нэ̄ Самароват ма̄нь ня̄врамаквет ёт садикт рӯпиты, тав ань о̄с пӯм­ща­лахтуӈкве патыс. Мо̄т хо̄тпат хо̄т музейт, ёнгын колт ман школат рӯпи­тэ̄гыт, то̄ват та̄нки ма̄гсы­ланыл са̄ӈк­вылтаӈ­кве ха­нищтахтэ̄гыт.
Юлия Орлова Белояр­ский ӯсныл ёхталас, тав ань тох потыртас: 
– Белоярский ӯст ам «этнокультурный центр» колт рӯпитэ̄гум. Мо̄лты та̄л па̄сныл ам «Увас хура­мат» йӣквнэ колн ялан­тэ̄гум, ос сускēмт, тот са̄ӈквылтан хо̄тпа а̄тим. Номсэ̄гум, а̄гит пуссын вос йӣквēгыт, ам ос са̄ӈк­вылтаӈкве патэ̄гум тах. 
О̄влэ̄т ам ищхӣпыӈ ут хосыт ханищтахтын уро­кыт хо̄нтыгласум, ос та̄на­нум лю̄льсаӈ тэ̄лэ̄гыт. Ань тыт тамле ханищтап ва̄р­вес, тыи сака ёмас, матыр ат торгамтан тэ̄лат пус­сын китыглаӈкве ро̄ви ос та̄н та̄ра-торгамтахтэ̄гыт. 
Мо̄лты та̄л лӯпта э̄т­пост ам о̄выл щёс тыг ёхта­ласум, ты э̄лы-па̄лт Алексей Рещиков ёт «ВКонтакте» ищхӣпыӈ ло̄псэ̄т ва̄йхатсумēн. Тав а̄нум ма̄ньщи ос ханты та̄ныт хумле о̄лнэ нотат щирыл са̄ӈквылтавет, тыит пуссын суссылтас.
То̄нт ам хӯрум хо̄тал сыс акв та̄н ханты ма̄хум о̄щнэ нарсъюхыл са̄ӈк­выл­таӈкве ёмщакв ханищ­таслум ос ётыл музейт мӯй ма̄хум э̄лы-па̄лт са̄ӈквылтылум. Ань ма̄ньщи мир о̄щнэ са̄ӈк­выл­тап ханищтылум. 
Алексей Александро­вич йильпи нэ̄пак та̄ра­там, тот та̄ныт нотаныл щирыл хансымат, ма̄н пуссын я̄нас ло̄псыл ту­выл майвесӯв. Тот хоты кēр та̄н тулёвлыл ма̄кыг хасум­таӈкве ос хумус таве кен­хальтаӈкве, пуссын хан­сым о̄лы. Тамле ёмас тэ̄лат ва̄рнэ̄ныл ма̄гыс творчество колт рӯпитан хо̄тпатн пӯмащипа ла̄тыӈ ла̄вуӈкве таӈхēгум. 
Ты ханищтап о̄вылтах­там э̄лы-па̄лт ты кол ищхӣпыӈ ут хосыт рущ щирыл ла̄внэ «телемост» ва̄рыглас. Тот история наукат кандидат нам о̄щнэ хум Тимофей Молданов архивт акван-атым пēс э̄ргыт, мо̄йтыт, тӯлыгла­пыт урыл потыр­тас. 
Творчество кол 60 арыгкем та̄л рӯпитанэ̄тэ сыс 3 со̄тыракем са̄всыр э̄ргыт, йӣквыт, аудио-видео потрыт акван-ат­вēсыт. Тимофей Алексее­вич ла̄выс, тот пуссын а̄тимыт, тав эстон­цыт хан­сыглам э̄ргыт, тӯ­лыг­лапыт насати ат хо̄нтум. 
1970 та̄лыт порат та̄н Касум, Нумто, Аманья па̄вылт о̄лум хантыт палт ялсыт ос та̄наныл кинан по̄слысаныл. Ань та̄н ты кинат, хурит ма̄навн суссылта̄лсаныл ке, такем ёмас о̄лнув. 
Тувыл Алексей Рещи­ков ос Якутск ӯст о̄лнэ искусствовед нэ̄ Оксана Добжанская лӯима̄т о̄лнэ мирыт нэ̄пакт хансым та̄­наныл урыл потырта­сы̄г.  Нэ̄ ла̄выс, ма̄хум «История музыкальной культуры народов Сибири» Юрий Шейкин хансум нэ̄паке вос ловиньтэ̄гыт, о̄йка тот ханты ос ма̄ньщи э̄рыгсов та̄ныт о̄с хассанэ.     
Тамара МЕРОВА
