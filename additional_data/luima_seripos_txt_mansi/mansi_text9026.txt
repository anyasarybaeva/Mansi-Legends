
Тӯя ёхтын пора ма̄хум ща̄гтым ӯрияныл кос, туп таи лю̄ль, то̄ва ма̄т ма̄хум о̄лнэ па̄вланыл яныг витн ёхталавет ос коланыл а̄маравет. Ань акв тамле пилыщмаӈ нак Оренбургский область Орск ӯст ēмтыс. Нина Сергеевна Магрычева та ӯст 1953 та̄лт самын патыс ос ётыл Ханты-Мансийскан о̄лмыгтас. 
Тав Орск ӯст о̄лме поратэ урыл ла̄выс, тӯяг Урал я̄ яныг витэ ма̄гыс ӯсхулыт витн мощщан а̄маралвēсыт кос, то̄нт ма̄хум автобусыл манос трамваил минуӈкве нэ̄м­хотталь ат вēрмысыт. Э̄рнэ ма̄н та̄н кēрлё̄ӈх хосыт яласасыт. 
Ань тай такем пилыщ­маӈ нак ēмтыс, ма̄хум пормас та̄л ос колта̄л хультсыт. Нина Сергеевна увщитэ ань та ӯст о̄лы. Тав са̄в та̄л школат математика ня̄в­рамытн ханищты. Ань нэ̄ о̄лнэ колэ урамт ӯнлы, таи­ма̄­гыс витн ат ёхта­лавес. 
Нина Магрычева такви щēмьятэ урыл о̄с китыгласлум, тав таи ла̄выс:
– Ам омагум-а̄тягум сас 1924 та̄лт самын пат­сы̄г, тэ̄н ла̄кква ма̄т о̄лсы̄г ос Орск ӯст 1947 та̄лт акван-хо̄нтхатсы̄г. Омам Родькина Анастасия Архиповна Подмосковье па̄лыл тув ёхтыс, а̄тям Пак Сергей (Дон-Гун корей наме) Приморский ēрныл. 
Тэ̄н кит а̄ги ос нила пыг янмалтасы̄г. Ма̄н аквъёт о̄лмувт пуссын юртыӈыщ о̄лсӯв, яныгпа̄ла хо̄тпа ла̄тыӈ хӯнтлысӯв. А̄тяв са̄в та̄л «МПС» заводыт рӯпитас, юн ла̄гыл мас­нут ёмщакв щё̄пита̄лыс. 
Туи сыс такви сыресыр овощит, арбузыт, дынят янмалтас. Пыганэ оманыл янытлым э̄руптаӈкве ос матыр ма̄щтырлаӈкве ханищтасанэ. Мēн увщи­мēнтыл омамн колсори рӯпата ва̄руӈкв нё̄тсумēн. 
Омав кēр лё̄ӈхыт щё̄­питым рӯпитас, тувыл хо̄нт о̄лум порат матыр пормасыт вагонытн та̄лт­туӈкве ос э̄лаль кēтуӈкве э̄тэ-хо̄талэ э̄рсыт. Ёмас ос са̄в рӯпататэ ма̄гыс тав ма̄гылт о̄щнэ по̄с, яныт­лан нэ̄пакыт о̄ньщис. Ма̄н, ня̄врамыт, э̄типа̄лаг омав ляпан ӯн­тылматэ̄в ос мо̄йтыт хӯнтлэ̄в. Тав яныг хо̄нт­лан та̄лыт о̄лупсатэ урыл о̄с потырта̄лыс. Тэ̄та̄л о̄лнэ̄ныл порат лебеда лӯптат тэ̄лыгтым па̄нт ня̄нь ва̄рсыт. 
Омав то̄румн агтэ хо̄т­паг о̄лыс, пӯпколн ялан­тас ос юн ка̄сыӈ тэ̄нэ̄в порат ос тувыл ёл-хуй­нэ̄тэ э̄лы-па̄лт по̄йкщан ла̄тыӈ ла̄выс, пēрна пи­ныс. Ня̄нь э̄л-вущкасаӈ­кве щар ат та̄ртыс, тыи яныг карек о̄лыс.
Рущ тōрум ялпыӈ хо̄­талыт янытлым янмалта­весӯв. Ма̄ньполь э̄тпос ва̄т ну­пыл о̄выл хо̄талэ̄т тӯяг ēмтнэ пораг ловиньтавес, ма̄н то̄нт ӯйрищ хурия­ныл ня̄ньныл ва̄рсӯв ос ля̄гала̄лсӯв: «Жаворонкат, тыг тыламлэ̄н! Нё̄тнэ тӯя тотэ̄н!» Тамле тэ̄лат пус­сын ща̄гтым ва̄рсӯв. Ту­выл Рождество ос Пасха ялпыӈ хо̄талыт мӯйлысӯв. Та кастыл омавн-а̄тявн ма̄н йильпи маснутыл ёв­тыг­лавесӯв, ма̄н щуниӈыг ха̄йтыгтасӯв. 
Ма̄нки омавн-а̄тявн о̄с матыр мӯйлупса щё̄пи­та̄лсӯв, ань тыг мус ма̄нь­пора о̄лупсав ёмас сы­мыл номилӯв. Тэ̄н ма̄нав номтыӈ хо̄тпаг ян­малта­стэ̄н. Ка̄сыӈ ня̄врам такви номтэ̄н хӯлтыглым э̄рнэ рӯпатан ханищтах­тас, пыгыт армият лусы­тасыт. Пуссын щēмьяӈыг ēмтсыт ос ня̄враманыл, апганыл янмалтыяныл. 
Нина Магрычева Ханты-Мансийскан 1984 та̄лт о̄лмыгтас. Тав пусмалтан ва̄рмалин ханищтахтаме юи-па̄лт о̄влэ̄т ма̄хум пусмалтан колт рӯпитас. 
Мӯсхалыг ва̄рнэ рӯпа­татэ ма̄гыс губернатор па̄лыл янытлан нэ̄пакыл майвес. Ётыл юристыг ха­нищтах­тас, ос 2014 та̄лт пред­принимательство тэ̄лан патхатас. Ӯст тав «Хотэм» нампа гостиница ӯнттыс, рӯпатта̄л о̄лум хо̄тпат тот рӯпата хо̄нт­сыт. 
Хо̄нтлам ветеран хо̄т­патн нё̄ты ос са̄всыр ка­сылыт но̄х-патыглас. Мо̄лалнув Нина Сергеев­на «Шьём для наших» маснут ю̄нтнэ колн ялан­таӈкве патыс. Тав СВО ма̄т о̄лнэ хум хо̄тпат ма̄гыс маснут ю̄нтуӈкве нё̄ты. 
Лӯима̄т о̄луӈкве тавēн сака мӯсты, ла̄ви, хо̄т о̄лмыгтэ̄гын – тот та ёмас.
Тамара МЕРОВА
