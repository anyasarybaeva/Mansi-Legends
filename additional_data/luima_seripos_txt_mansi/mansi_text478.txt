
Мощ мо̄лалнув Ханты-Мансийск ӯст прокуратурат рӯпитан тит кӯщай хумыг Александр Кондратьев ос Ринат Кунсбаев ёт пресс-конференция ва̄рыглавес. 

Хумыг та урыл потыртасы̄г, хумус ла̄палахтыглым яныг кӯщаиг рӯпитан ма̄хмытныл олн во̄вēгыт. 
«Ты та̄л сыс округув янытыл нёлса̄т ва̄т са̄всыр тамле ва̄рмаль щирыл прокуратурат рӯпитан ма̄хум тэ̄ла пӯнсыгласыт. Тувыл нёлса̄т ляпатем кӯщаит олн во̄внэ̄ныл ма̄гсыл пуввēсыт. Щар са̄в тамле лю̄ль ва̄рмаль Сургут ос Нижневартовск ӯсыгт рӯпитан ма̄т хо̄нтвес. Са̄выӈпа̄лэ тыи са̄в мирыӈ ос са̄в олн винэ ма̄т ēмталы. 
Ма̄н округувт пӯльницатыт ос ня̄врамыт ханищтан колытыт нэ̄пакыт пēнтым ос олн та̄нтина̄нылн пиным щар са̄в лю̄ль ва̄рыглавес. Са̄в ма̄хум ма̄навн та̄нти потыртэ̄гыт. Хумус та̄нанылныл хотты кӯщай матыр во̄ви, та̄н ма̄навн та урыл ла̄тыӈ тēтэ̄гыт. Ма̄н аквты та̄ра та кӯщай уральтылӯв.  
Кӯщаиг о̄лнэ ма̄хум ма̄н та̄наныл ва̄тихал уральтым о̄ньщиянӯв. Та̄н ты урыл кос ва̄гыт, та̄нти э̄лаль аквта щиранылт лю̄ль ва̄рēгыт. 
Мощ мо̄лалнув кӯщаиг о̄лнэ акв лēккар ва̄нэ юрт хо̄тпатэ аквтуп рӯпитаӈкв ат вēрмынэ̄тэ ма̄гсыл нэ̄пакыл ва̄рыстэ. Та нэ̄пак щирыл тав пенсиян минас. Ос та̄ланэ ат кос то̄влысыт. Тэ̄н о̄с пуввесы̄г.
 
Александр ВЬЮТКИН 
 

 
