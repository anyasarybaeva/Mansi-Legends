
Э̄рнэ яныг вāрмаль вāрыглам хо̄тпат наманыл мā янытыл о̄лнэ мāхумн ань тыхо̄тал мус янытлым о̄ньщавет. То̄ва хо̄тпа намытыл ӯсыт, пāвлыт, нё̄рыт, я̄т, мо̄т матыр мāт намаявēсыт, ос то̄ват наманыл йисыт миннэ̄ныл сыс ла̄щлакв хот-ёрувлахтасыт.
Мāньщи хум Яков Савин 1702 тāл порат Никита Демидовын Карыс нё̄р хӯлтыс, тавēн э̄рнэ тēр-āхвтасыт тот хо̄нтыс, ты нё̄р иӈ Магнитныиг ос Выйскииг лāваве. Нё̄р хӯлтуме мāгыс хум номсас э̄рыӈ матыр олн лōмтыл миве, āти, ты пēнтсыл тав колтāглэ ёт Тагил мāныл хот-ня̄влувес. Тамле нё̄ттāл ос лю̄ль вāрмаль мāньщи хо̄тпа ёт пēс порат о̄лыс.
Мо̄т мāньщи хум, Степан Чумпин, хӯлтум вāрмале мощ со̄тыӈнувег о̄лум. Ты во̄раяӈ хум 1735 тāл порат магнит-āхвтас тиснэ Сергей Ярцов хум пāлт ёхтыс ос тавēн Кушва-я̄т хо̄нтум āхвта­санэ тотыс, лāвыс, тот тамле ут хот-āти сака сāв поварāлы. Со̄ль, ётылнув ляпа нё̄­рыт сусвēсыт, сака яныг место­рождения хо̄нт­вес. Та тāлыт тув Ека­те­ринбург ӯсныл завод тэ̄лат щирыл пуӈктотнэ кӯщай Василий Татищев ёхталас, ты мā Благодать намыл пиныстэ.
Степан Чумпин э̄рнэ тēр-āхвасыӈ мā хӯлтме мāгыс 4,70 солковил мӯйлуптавес, титыт тāлт, 1736 тāлт, тав Екатерин­бург ӯсн во̄виньтāлвес, тот иӈ хус солковил май­вес. Ётыл, 1826 тāл по­рат Благодать нё̄р пуӈк тальхыт тав наме номнэ ос янытлан мāгыс хум тēр памятникыл тӯщтувес, тот тамле лāтӈыт хансым о̄лэ̄гыт «Вогул Степан Чумпин тыт 1730 тāлт нāин щаритавес». 
Ты лāтӈыт ловиньтым тāра тамле номт ёхты: хум 1735 тāлыт э̄рнэ тēр-āхвтасыт хӯлтыс те, хомус ты э̄лы-пāлт тав нāин щаритавес? Насати ты урыл 1986 тāлт акв пēс потыр хосыт Е. Пермяк «Быль-небыль про желез­ную руду» нэ̄пак хан­сыс, тот та урыл хансым о̄лыс, аквтоп хум такви мāньщи хо̄тпанэ̄н ялпыӈ мāт рущитн хӯлтме мāгыс тох алвес. 
Титыт пēс потыр ос та урыл о̄лыс, аквтоп Степан Чумпин Демидов вāӈын хумиянэ̄н алвес. Потыртаве, хунь тав āхв­тасанэ Сергей Ярцовын суссылтасанэ, таи Хрущев пуӈктотнэ хумын нэ̄пак хансуӈкве Екатеринбург ӯсын молях тēтвес, āлыми те, то̄нт ты мāт тэ̄н завод ӯнттуӈкве тах патэ̄г. Ты торыг Екатеринбургын Никита Демидов тав пыге ос тамле нэ̄пак хансуӈ­кве ёхтыгпас… Насати мāньщи хум тавēн ты мā о̄с хӯлтыстэ. Ты хосыт рущ хо̄тпат тāнти хала­нынт нур тотуӈкве патсыт. Хотьют вāг, э̄рыӈ Деми­довыт кантаныл сака янгыг о̄лыс…
Тох манос мо̄т щирыл вāрмалит о̄лсыт, туп мāньщи хум хӯлтум мāт сака сāв руда-āхвтас хо̄нтвес, яныг завод ка­пай вāрвес. Татищев то̄нт лāвхатас Чумпин о̄йкан кāсыӈ э̄тпос олн ойтуӈ­кве, туп ты лāтӈыт нас лāтӈыг тохи хультсыт, нэ̄­матыр о̄лныл о̄йка вос­сыг ат ойтыглāлвес.
Ты пēс вāрмалигт таи ёмасыг о̄лы, Яков Савин ос Степан Чумпин нама­гēн тыхо̄тал мус номыл­матыглāлавēг, вāвēг. Ты хосыт тāра-патхаты, пēс пораныл мāньщи мир тēр-āхвтас ёт рӯпитаӈ­кве хāсыс, рудный ос кузнечный тэ̄ла ёмащакв вāстэ.
Светлана ДИНИСЛАМОВА
