
 
Ам марий ма̄хум та̄н ялпыӈ ма̄наныл урыл хансэ̄гум. Марийцыт тахольт тамле ма̄наныл ань тыг мус ӯргалым о̄ньщияныл, ос ты урыл ма̄ньлат хо̄тпатн потыртэ̄гыт, э̄лаль ӯр-галаӈкве  ханищтыяныл. 
Пēс тамле ма̄ныл коммунист кӯщаитытн о̄с хот-сакватаӈкве тахвēсыт. То̄нт мо̄т щирыл о̄лвес, э̄лумхо̄лас ка̄сащи манос а̄ти, ос яныг кӯщаит ла̄тӈын хӯнтлуӈкве э̄рыс. 
Тувыл тӯйтыглахтым то̄ва ялпыӈ ма̄т марийцыт сытамыг о̄щсаныл. Та̄нки са̄в та̄л тув  ат ялантасыт, нэ̄мхотьютын ат  
хӯлтыгласаныл. Ётыл йильпииг пēриим кӯ-щаит о̄лупса нупыл мо̄т щирыл сунсуӈкве патсыт. То̄нт пēс йис веран агтнэ ма̄хум ялпыӈ ма̄ныл палт ва̄тихал ёхталаӈкве патсыт.
Марий ма̄т Моркинский районыт Ю.Н. Алексеев кӯщайлахтын та̄ланэ сыс ты ялпыӈ ма̄т ӯргалан ма̄гыс са̄в рӯпата ва̄рыс. Ма̄хмыт ёт акван-нё̄тхатым пӯрлахтын ма̄т ёмщаквег хот-щё̄питасаныл. Ань тув са̄в ма̄ныл ма̄-хум пӯрлахтуӈкве манос э̄лаль о̄лнэ ёмас номт во̄вуӈкве ёхта-лэ̄гыт. То̄ват пусмалтахтын ма̄гыс тув ялан-тэ̄гыт.
Туи порат ма̄н, финно-угорский журналистыт, тамле ма̄н тотыглавесӯв. Э̄типа̄лаг Юрий Никитич ос Елизавета Арсентьевна Алексеевыг ёт хо̄нтхатыгласӯв. Ма̄н аквъёт пēс йис о̄лупса урыл са̄в потыртасӯв. Ты э̄лы-па̄лт о̄йка няслуӈкв ялум ос тэ̄н э̄кватэ̄нтыл атыӈ хӯл исмит па̄йтмыг, ты 
коныпал нё̄влил тыт-тувесӯв.  Э̄кваг-о̄йкаг мо̄лтынув пенсиян пат-хатсы̄г. Тэ̄н атпан нупыл акв та̄л аквъёт о̄лэ̄г, ань пыгагēн-а̄гиягēн ня̄врамыт янмалтаӈкве нё̄тэ̄г. 
Тыгыл э̄лаль пӯрлах-тын ма̄ урыл хансэ̄гум.
Ё̄р ма̄
Акв ялпыӈ ма̄ныл марийцыт рущ щирыл «Гора золы» ла̄вияныл. Таве та̄н сака ё̄р ма̄г ловиньтыяныл. Тот пēс йис пораныл ма̄хум акван-атхатыгласыт, пӯрлахтасыт, йирхатсыт ос а̄ращ па̄лтыгласыт. Тувыл а̄ращныл хӯльм хот-хосгыгласаныл ос мо̄т хара ма̄н акванатыгласаныл. Та па̄сныл хӯльм урыт янгыг ēмт-сыт, таима̄гыс ты ялпыӈ ма̄ тамле намыл пинвес.
Ты ма̄ щар во̄р щахылт о̄лы, акв ма̄т ощща лё̄ӈх хосыт ма̄шинал тотвесӯв. Тувыл во̄р хосыт ла̄глыл мощ ё̄мсув, ос хара ма̄н нэ̄глапасӯв. Тот па̄рт колыт ӯнттым о̄лсыт, то̄ва йӣвытын са̄всыр то̄р са̄лмыт, пуӈк то̄рыт нэ̄гсалым о̄лсыт. Ма̄н тот мо̄т па̄лыл ощща лё̄хъяс хосыт ёл-ва̄глуӈкве ла̄ввесӯв. Тот сыстам со̄юмт по̄лям вит айсӯв, вильтанув ловтсанӯв ос ювле во̄ввесӯв. 
Ты лё̄хъяс хосыт минамувт, ма̄н са̄всыр йӣвыт ка̄сала̄лсӯв ос 
потыртавесӯв, хоты йӣвын манхурип мӯй-лупсат ма̄хум тагатэ̄гыт. Ос но̄х-йинэ̄в сыс ма̄нки матыр номт во̄вуӈкве ос мӯйлупса хультуптаӈкве вēрмысув. Хум ва̄рнэ ма̄гыс нэ̄ хо̄тпат манос нэ̄ тотнэ ма̄гыс хум хо̄тпат йӣвытын пуӈкто̄р нэ̄гсалэ̄гыт. Тот акв та̄рныл кит йӣвыг яныгмēг ке, тамле йӣвыгн мӯйлупсат нэ̄гсалавет. Хум хо̄тпат ос нэ̄ хо̄тпат та̄нки я̄нас йӣвыт о̄ньщēгыт. Мо̄т
йивытын ма̄хум щу-ниӈыг ос пуста̄гыл о̄лнэ ма̄гыс, вильт сэ̄гнэ то̄рыт, то̄р са̄лмыт нэ̄г-салэ̄гыт. Хум хо̄тпат то̄ва йӣвытын носкит тагатэ̄гыт, маныр ма̄гыс тай ма̄н, нэ̄ хо̄тпат, ат хӯлтвесӯв. Ня̄врам ат о̄щнэ ма̄хум о̄с тот по̄йк-щēгыт, ма̄нь ня̄врам маснут тув тотэ̄гыт. 
Тот, со̄ль, ма̄тэ ё̄рыг о̄лы ос сытам. Ӯйрищит хо̄т луйгынэ̄ныл суй-тэ̄гыт, со̄юмт витэ овт-нэ̄тэ суйты, то̄ванакт во̄трег хо̄иглы. Номтанув ёмасыг ēмтэ̄гыт, ос ма̄нки ё̄ранув аквтуп ювле-ёхтэ̄гыт. 
Карман Курык
Ты ма̄ заповедникыг ла̄ваве, ты сака нё̄тнэ ма̄. Карман курык – тыи яныг ур-капай. Тот акв ма̄т са̄всыр йӣвыт яныгмēгыт, мо̄т па̄лэ хара. Ма̄ тот са̄всыр лӯптал ос пилыл яныгмаве. Тот хоты лӯптал манос пилыл яныгман ма̄тэ̄т лю̄лēгын, тот аквта хурип атэ нёлсамасагын атаяхты. 
Ам хосат та̄гыл тамле хорамыӈ ма̄ ат ва̄щинтасум ос са̄всыр лӯптаӈ атыл ат лылтсум.  Тув яныг ӯсыӈ ма̄т о̄лнэ ма̄хум вос ёхталанувыт, ма̄-витув пēс йис та̄гыл хумле щирыл о̄лы ос маныр ма̄навн мыг, вос суснуваныл, ма̄ атэ атая̄лнуваныл. То̄нт ул торгамтэ̄гыт, маныр ма̄гыс ма̄кēв сыстамыг  о̄ньщуӈкве э̄ри. 
Марий ма̄т о̄лмумт ам тамле номтын ёхтувēсум. Та̄н пēс йис щирыл  ань тыг мус по̄йкщēгыт, ялпыӈ ма̄наныл акваг ӯргалым о̄ньщияныл, То̄румн та̄нки о̄с ӯргалавет, ань ул таима̄гыс та̄н ма̄нанылт са̄в со̄юм о̄лы. Тот щар сыстам атыӈ вит овты. Ма̄хум са̄в ма̄т со̄юмныл вит аюӈкве вēрмēгыт. Тувыл то̄ва ма̄т пувлынколыт ва̄римат, ма̄хум по̄лям витыл со̄сантахтуӈкве тув щалтсэ̄гыт, пус-малтахтэ̄гыт. Та щирыл та о̄лэ̄гыт. 
 
 
