
Ты хурит ханты нэ̄ Луиза Степановна Тихонова по̄слым о̄лы. Тав 1964 та̄лт сӯкыр э̄тпост самын патыс, ань 55 та̄лэ то̄влыс. Оматэ Наталья Степановна, а̄ги о̄парищ наме Пырысева, а̄тятэ Степан Дмитриевич Лонгортов са̄лы ӯрнэ нэ̄г-хумыг о̄лсыг.
Нэ̄ колта̄глэ о̄вылтыт тох потыртас:
- Ам Ямал ма̄т Ова­лыӈ­корт па̄вылт самын патсум. Омагум-а̄тягум нёлолов ня̄врам янмал­тасыг. Тэ̄н акваг са̄лы ӯрим яласасыг, таима̄гыс ма̄н пуссын интернатт о̄лсув. Ащо̄йкав миркол кӯщаиг рӯпитас. Омав потырта̄лыс, та̄н юн матыр-а̄ти пуссын о̄щсыт. Щёлыӈыг о̄лнэ̄­ныл ма̄гыс кулакыг ла̄ввēсыт. 
Школа а̄стламум юи-па̄лт Ханты-Мансийск ӯст педучилищат ханищ­тахтасум. Тувыл Сорты­ӈъя па̄вылн кēт­вēсум, са̄в та̄л воспитателиг рӯпитасум. О̄йкам ёт тот акван-хо̄нтхатасмēн, наме Анатолий Тихонов. Хӯрум ня̄врам янмал­тасмēн. 1996 та̄лт Ягримн ва̄нтлысув. Тыт ам кит яга̄гиягум о̄лэ̄г. «Росток» колн патхатасум, ня̄врамыт ёт рӯпитэ̄гум. А̄гирищит ка̄тыл матыр-а̄ти ва̄руӈкве ханищтыянум – сакныл сыре-сыр пормасыт хартэ̄в, а̄канит ю̄нтэ̄в. Пыгрищит ёт ос ма̄ньха̄пыт ма̄щтырлэ̄в. Ма̄ньщи ос ханты мир о̄вылтыт потыртэ̄гум, пēс ма̄хманув хумус о̄лсыт, ка̄тыл маныр ва̄руӈкве ха̄ссыт. Ня̄вра­мыт ялпыӈ хо̄та­ланув сака ӯрияныл. «Ӯринэ̄ква хо̄тал» порат ӯйрищ пити ва̄рēгыт, касэ̄гыт, ща̄й ос хӯл исмит аēгыт. 
Луиза Степановна, хунь ня̄враманэ яныг­масыт, юил ялантым Ханты-Мансийск ӯст о̄лнэ Югорский государ­ственный университетт ханищтахтуӈкве патыс, 2014 та̄лт диплом-нэ̄пакыл майвес. Ты ка̄ркам нэ̄ 55 та̄лэ̄тыл янытлылув! Пус ка̄т, пус ла̄гыл вос о̄лы, ня̄врамытн са̄в ща̄гт вос тоты.
