
Юи-о̄выл та̄лытт Андрей Яковлевич Хатанев урыл са̄в ёмас потыр хансаве. Ты ма̄ньщи хум хосат а̄тимыг ēмтыс, ос о̄лмēт акваг каснэ ва̄рмаль щирыл рӯпитас. Ань таве ка̄стын ма̄гыс «То̄рум Маа» музейт суссылтап щё̄пита̄лвес. Тув пыге Олег Андреевич Хатанев о̄с ёхталас.
Тот по̄слым хурит, хансым потрыт ос ма̄ньщи товтыт ма̄хумн суссылтавēсыт. Ты тэ̄ла о̄вылтым порат «То̄рум Маа» музей кӯщай нэ̄ Людмила Алфёрова ла̄выс: «Хотьют касыл ва̄ри, та̄н та̄ксар, ё̄р хо̄тпат. Ты э̄лумхо̄лас нэ̄матыр а̄гмыл ат ēмталы. Пēс 
йис сосса мир касылыт э̄лаль тотнэ хо̄тпат ма̄н акваг янытлаӈкве патыянӯв. Ня̄враманув ты тэ̄ла ханищтаӈкве патэ̄гыт ке, мирув пуста̄гыл о̄луӈкве вēрми. Матъёмас сосса мир халт тамле ка̄ркам хо̄тпат о̄лсыт  ос  ань  о̄лэ̄гыт». 
Андрей Яковлевич Хатанев 1936 та̄лт Ха̄льӯс район Я̄сунт па̄вылт самын патыс. Школат о̄выл классыт Сӯкыръя па̄вылт ханищтахтас. Яныгнувег ēмтыс ос Кульпас па̄выл школа а̄стлас. Тувыл ос Ленинград ӯс П.Ф. Лесгафт намыл пиным институтн э̄лаль ханищтахтуӈкве минас. Тот тав каснэ ва̄рмальн ханищтахтуӈкве о̄вылтахтас. Та̄ксар хум ёмщакв пēрщиматэ ма̄гыс каснэ ва̄рмальт «Мастер спорта» намыл майвес. Тав СССР командан хансым о̄лыс. Та̄н ётаныл са̄всыр ма̄т яласас, ва̄тихал но̄х-патыглас. 
Андрей Яковлевич институт а̄стламе юи-па̄лт Ленинград, Свердловск ос Тюмень ӯсытн ня̄врамыт каснэ ва̄рмальн ханищтаӈкве во̄выгла̄лвес. Тот о̄лнэ колыл ос рӯпитан ма̄ тав ма̄гсылэ щё̄пита̄лвес кос, ос ма̄ньщи хум мо̄т ма̄т рӯпитаӈкве ат ка̄сащас, такви яныгмам ма̄тэ̄н Саранпа̄вылн минас. Тот о̄лме палытыл акваг ня̄врамыт каснэ ва̄рмальн школат ханищтасанэ.  
Саранпа̄выл школат рӯпитаме порат, 1961 та̄лт тав ня̄врамыт ёт Кульпас па̄выл мус тэ̄лы лё̄ӈх хосыт товтыл ха̄йтым минасыт. Кульпаст ня̄врамыт халт касыл щё̄питāлыс. Сосса ма̄хум тот йӣквсыт ос э̄ргысыт. Ты ва̄рмаль Кульпас па̄выл мирн сака мӯстыс. Мо̄тыт та̄л ос Кульпас па̄выл ня̄врамыт Саранпа̄вылн товтыл ха̄йтым ёхтысыт. Тот о̄с касыл ва̄рыгласыт, ма̄хманув йӣквсыт ос э̄ргысыт. Тувыл э̄лаль ты ва̄рмаль ка̄сыӈ та̄л ва̄рыглаӈкве патвес. 

Ань Ха̄льӯс район Саранпа̄вылт тав наме ка̄стыглан ма̄гыс ка̄сыӈ та̄л «Лыжнёй Андрея» нампа товтыл ха̄йтнэ лё̄ӈх тав пыге Олег Андреевич Хатанев щё̄пита̄лытэ. Олег пыге ва̄т нупыл ат та̄л округувт «Этноспорт» сосса ма̄хум касыл э̄лаль тотым рӯпиты. Товтыл каснэ биатлоныт тав о̄с «Ма̄щтыр хо̄тпа»  нам  о̄ньщи. 
Ань лӯима̄ мир касылыт палт тав округ яныг тренерыг рӯпиты. Тав ё̄ре хосыт ань Югра ма̄т сосса мир касылыт акваг э̄лаль тотавет. Ӯсанувт ос па̄вланувт а̄гитн-пыгытн ты тэ̄ла сака мӯсты, са̄в ня̄врам ты ва̄рмаль щирыл ханищтахтуӈкве ка̄сащēгыт. Ма̄н каснэ хо̄тпанув са̄всыр ма̄тт яласэ̄гыт, ва̄тихал но̄х-патыглэ̄гыт. Ты тэ̄ла щирыл 
яныг рӯпата Андрей Яковлевич ва̄рыс, ань ос тав пыге Олег Андреевич ты ва̄ри. Ты ма̄ньщи хумыг ма̄н сака янытлыягӯв. 
Ань Саранпа̄вылт товтыл ха̄йтнэ ва̄рмаль Иван Николаевич Вокуев тав э̄лаль тотытэ. Кульпас па̄вылт ня̄врамыт о̄с ка̄сыӈ та̄л товтыл хоса лё̄ӈх ха̄йтэ̄гыт. Та̄н Ло̄пмус па̄вылт акван-хо̄нтхатэ̄гыт. Тот ос пēс порат о̄лум тэ̄ла щирыл ня̄врамыт халанылт касыл щё̄пита̄лэ̄гыт. Ма̄хум йӣквēгыт, э̄ргēгыт ос халанылт ва̄йхатэ̄гыт, та рēгыл та̄нки па̄вланылн ла̄кква та миныглэ̄гыт. Тамле ты пӯмащ ва̄рмаль па̄вланув  халт  ва̄рыглаве. 
