
Урай ӯст ос Хо̄нтаӈ районт о̄лнэ ма̄ньщи ма̄хум та̄нти ща̄нь ла̄тӈаныл хосат ат суйты, ма̄ньщи пēс йис ва̄рмалит, пēс йис накыт та̄нти хумус вēрмияныл, хумус номылматыяныл, тох э̄лаль та тотыяныл.
Ань ты потрув акв ма̄нь­щи э̄ква о̄вылтыт ми­ны. Тав урēтыл Светла­на Владимировна Карнау­хова потыр тēтыс. Та̄н, тот о̄лнэ ма̄ньщит, ак­въёт йӣквēгыт, э̄ргēгыт, халанылт юртыӈыщ о̄лэ̄­гыт. Ща̄нь ла̄тӈаныл ат кос ва̄ганыл, ос ма̄ньщи йӣквыт, э̄ргыт, пēс накыт э̄лаль тотуӈкв сака ка̄­сащēгыт.
Ты потрēт тав Нина Демьяновна Тихонова урыл потырты. Ты таквсы э̄ква 83 та̄лэ тах то̄влы. 
Нина Демьяновна Ти­хонова 1940 та̄л сӯкыр э̄тпос 14 хо̄талэ̄т Шаим па̄вылт Хо̄нтаӈ районт самын патыс, тав такви о̄парищ наме Петрушки­на. Ты о̄с яныг ма̄ньщи колта̄гыл о̄лыс. А̄тятэ Де­мьян Петрушкин яныг хо̄нтын тотвес, тот хо̄нтлым хо̄т та порслувес. Оматэ колхозт са̄в та̄л рӯпитас, мисыт посыс.

1954 та̄лт школа а̄стла­ме юи-па̄лт Ханты-Мансийский педагогический училищан ханищтах­туӈкв минас. Тувыл 1958 та̄лт Ха̄льӯс районын рӯпитаӈкв тēтвес, тот ма̄нь па̄влыӈ ма̄т ня̄в­рамыт ханищтасанэ. 
Хум ва̄рыс, о̄йкатэ Матвей Тихонов о̄лыс. Тит а̄гиягēн самын патсы̄г. 1972 та̄лт Ленинград ӯст А.И. Герцен нампа институт а̄стластэ.
Матах та̄л Ха̄льӯс районт рӯпитаме юи-па̄лт Нина Демьяновна а̄гияге ёт ювле такви о̄лнэ ма̄тэ̄н минас. Та юи-па̄лт Чантыръя нампа па̄вылт са̄в та̄л школат рӯпитас. Урай ӯсн 1990 та̄лт о̄лмыгтас. 
Э̄ква юв ёхтуме па̄сыл ма̄ньщи мир пēс ва̄рма­лит, пēс йӣквыт, э̄ргыт э̄лаль тотыянэ. «Со̄рни на̄й» нампа кол ва̄рыс, тув ялантан а̄гирищит-пыгрищит ма̄ньщи йӣк­выт йӣквуӈкве, э̄ргыт э̄ргуӈкве ханищтасанэ. Та̄н ётаныл та̄н са̄всыр ӯсытт, фестивалит о̄лнэ̄­ныл порат йӣкваныл сус­сылтасаныл, мо̄т э̄лы хо̄н ма̄н о̄с ялсыт – Бол­гариян, Венгриян, Югос­лавиян. 
Тав такви тох ла̄ви, Ха̄­льӯс районт ма̄ньщи мир халт о̄лме ос рӯпитаме порат тот ты тав ма̄ньщи ла̄тӈув ханищтастэ, э̄ргыт э̄ргуӈкв ос йӣквуӈкв о̄вылтахтас. Ань мо̄т э̄кват, ня̄врамыт ос аквты щирыл йӣквункв тав ты ханищтыянэ.
Сосса мир ялпыӈ хо̄талыт порат («Ӯринэ̄ква хо̄тал», мощщаг хультум мирыт янытлан хо̄тал, «Ворщик хо̄тал») Нина Демьяновна пӯрлахтын кан ва̄рыглы, тув ёхтум мир со̄сыл ко­самтыянэ, по̄йкщи. 
Урай ӯст ты ма̄ньщи э̄к­ва сака янытлаве, ла̄тӈе хӯнтлаве. Тав «Отличник народного просвещения» нампа яныг нам ос ма̄глын тагатан пос о̄ньщи, са̄всыр янытлан нэ̄пакыл акваг миве. А̄гияге сас я̄нас о̄лэ̄г, акватэ Урай ӯст о̄лы, мо̄танэ – Ханты-Мансийск ӯст. 
Нина Демьяновна Ти­хонова иӈ са̄в та̄л ма̄ньщи мирув пēс ва̄рмалит, пēс накыт э̄лаль тотым вос о̄лы. Ка̄сыӈ тув тав такви дачан мины, тот тэ̄пкан хилым, са̄всыр тэ̄нут янмалтым та капырты. 
Ты ёмас сымыӈ мāнь­щи экваквепуста̄гыл вос о̄лы, а̄гиягēн, апганэ̄н вос янытлаве, вос нё̄таве.
Светлана Карнаухова тēтум потре ма̄ньщи ла̄тӈыл В. Васильева хансыстэ
