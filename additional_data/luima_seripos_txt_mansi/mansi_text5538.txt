
Ты э̄тпос округ мирколт сапра̄ни ва̄рыглавес. Сосса ня̄врамыт маныр рӯпатан ань ханищтахтэ̄гыт, та̄н ты урыл потыртасыт. Ты тэ̄ла ширыл рӯпитан кӯщай хо̄тпат са̄всыр та̄рвитыӈ ва̄рмаль урыл ань потыртасыт. 
А̄с ма̄хум ла̄тыӈ урыл
О̄выл ла̄тыӈ ханты мир учёный э̄ква Евдокия Андреевна Нёмысова ханты алфавитаныл урыл ла̄выс. Ань ты хо̄тал мус ханты ма̄хум учебниканыл «Про­све­щение» изда­тельстват та̄ратаӈкв ат вēрмияныл. Та̄н учёныяныл ань са̄всыр йильпи букват номылматсыт. Ос ка̄сыӈаныл таӈхи, туп тав букванэ тот вос хансавет , ань таима̄гыс акван-потыртахтуӈкв щар ат вēрмēгыт.
Ты урыл округ кӯщай нэ̄ Наталья Комарова Россия Президентын потыртас. Э̄лаль щар ма̄к яныг кӯщаит Москват ты та̄рвитыӈ ва̄рмаль ёт рӯпитаӈкв тах патэ̄гыт.
А̄с ма̄хум округув коныпал мо̄т ма̄тт о̄с о̄лэ̄гыт – Ямалт, Томский областьт. Букваныл ёмащакв ос аквхурипаг хаснэ ма̄гыс та̄нанылн пуссын акван-атхатыгла̄луӈкв ос хала­нылт потыртахтуӈкв э̄ри. Туп ты юи-па̄лт алфавитаныл Россия Министерство образо­ваният тах пирмайтаве ос учебникыт то̄нт ущ та̄ратавет.
Интернатыт лап-пантавет
Еремей Айпин ань ос тох ла̄выс. Юи-о̄выл та̄лыт сыс Сургутский ос Нижневартовский районыгт са̄в школат, интернатыт лап-пантуӈкв ты патвēсыт. Тот во̄рт о̄лнэ сосса ма̄хум та̄н ня̄враманыл ханищтахтасыт, та̄н са̄выӈпа̄лэ пуссын ща̄нь ла̄тӈыл потыртэ̄гыт. 
Та ēрт са̄в сосса щēмья са̄лы ӯрим ос во̄раим о̄лэ̄гыт. Та̄н ня̄враманыл ань пуссын яныг ӯст манос яныг па̄влыт о̄лнэ интернатн тēтавет. Ты ва̄рмаль щēмьят ма̄гыс яныг та̄рвит тоты. Ня̄враманыл школан тотавет, тувыл ща̄нит-а̄щит та̄нанылн сака хоса ат ва̄щинтыяныл. Ос а̄гирищит-пыгрищит рущ щирыл о̄луӈкв мо­лях ханьщувлэ̄гыт. 
Ты кӯщай ла̄выс, ань сосса ня̄врамыт тыкос ма̄ньщи манос ханты ла̄тӈын ханищтавет, ос юн ат те потыртэ̄гыт, та̄н нэ̄мхуньт ща̄нь ла̄­тӈаныл ва̄ӈкв ат патыяныл.
Школа а̄стлан юи-па̄лт 
Александр Гомзяк образование депар­та­ментыт рӯпиты. Тав ла̄­выс, ты та̄лныл ма̄ньщи ос ханты ня̄врамыт школа а̄стланэ̄ныл юи-па̄лт «целевой прием» щирыл э̄лаль хо̄т-а̄ти ханищтахтуӈкв вēр­мēгыт. Та̄н университет манос колледжит ханищ­тахтункв те о̄вылтах­тасыт ос тыи ма̄гыс олн ойтэ̄гыт, округ миркол ёт договор хаснэ̄ныл юи-па̄лт ты олнаныл ювле ойтавет. Ос ты специальность «региональный перечень профессий» нампа нэ̄пакн хансым вос о̄лы. Ань ты нэ̄пак ёмащакв ло­виньтаӈкв э̄ри, тув мо̄т са̄всыр специальностит хасвēсыт. 
2018-2019 та̄лыгт 551 сосса ня̄врам тамле договор хассыт, туп 96 хо̄тпа олнаныл ювле майвēсыт. Мо̄таныт ань иӈ ӯрхатэ̄гыт. Ойтум олнаныл ювле хунь мивет, ат ва̄ганыл. Ос ты та̄л 22 ня̄врам «средний образованиян»  ос 75 «высший образованиян» ханищтахтын ма̄гыс округ ёт договор хассыт. 
Ты кӯщай ла̄выс: «Договор хансум а̄ги манос пыг ханищтахтуӈкв хунь по̄йты, тав округувн рӯ­питаӈкв ювле вос ёхты. Ат те ёхты, округ па̄лыл тав ма̄гсылэ ойтым олныт пуссын ювле миӈкв э̄рēгыт». 
Школат акваг уральтавет
Сапра̄нит акв кӯщай нэ̄ о̄лыс, наме – Антонина Урсу-Архипова. Тав рӯпитан колэ тох ла̄ваве – служба по контролю и надзору в сфере обра­зования. Та̄н окру­гувт ханищтахтын колыт акваг уральтыяныл. 
Нэ̄ ань ла̄выс, Ха̄льӯс районт рӯпитан школат щар са̄в ва̄рмаль хо̄нт­вес. Тот учителит «учеб­ный план» нампа нэ̄­пак ат хансэ̄гыт. То̄ва ня̄врамыт хо̄т та̄ланыл ущты то̄влысыт, та̄н ха­нищтахтуӈкв вуй­вēсыт. Ос са̄ккон щирыл ня̄врам 6 та̄лэ ос 6 э̄тпосэ ат те то̄влыс, таве школан виӈкв ат ро̄ви. Ос мо̄т са̄всыр лю̄ль ва̄рмалит тот хо̄нтвēсыт. 
Тав мо̄т кӯщаитн ла̄выс, э̄лынт рӯпитан школат акваг вос ураль­тавет. Ханищтан хо̄тпат лю̄льсаӈ те рӯпитэ̄гыт, то̄нт та̄н ня̄врамыт о̄с лю̄льсаӈ ханищтыяныл.
Са̄всыр кӯщаиӈ ма̄тт рӯпитан хо̄тпат ань ты сапра̄нит пуссын потыртасыт. Та̄н ла̄всыт – сосса ня̄врамыт ёмащакв ханищтаӈкв э̄рēгыт, та̄н пуссын номтыӈ хо̄тпаг вос яныгмēгыт.

 
