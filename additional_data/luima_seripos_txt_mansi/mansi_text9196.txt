
Мо̄лтынув Россия Президент Владимир Путин тамле хӯлтнэ ла̄тыӈ ла̄выс – Россия янытыл о̄лнэ колыт пуссын газыл вос ва̄равет. 
Ма̄н округувт ма̄ныл са̄в газ кос но̄х-няртаве. Ос са̄в ма̄хум ань ты хо̄тал мус кӯраныл на̄и­выл па̄лтыяныл. Пре­зи­дент кӯщаюв потыртаме юи-па̄лт о̄лнэ колыт газыл ва̄рнэ рӯпата та о̄вылта­вес.
51 па̄влытт газ тотнэ тӯрпат пинвēсыт, ань э̄лаль иӈ 142 па̄влытт ты рӯпата ва̄руӈкв тах па­таве. 3 со̄тыра 910 хо̄тпа заявление-нэ̄пак хассыт, та̄н ётаныл договор-нэ̄­пак щё̄питавес. Тит со̄тыра 675 колыт ань газ о̄ньщēгыт.
Ма̄н округувт дачаӈ ма̄тт са̄в хо̄тпа о̄лы, та̄н рущ ла̄тӈыл СНТ тох ла̄­вавет. Ниласа̄ттем тамле дача-па̄влыт та̄н хотты яныг ӯс нупыл хасвēсыт, тот о̄лнэ мир ань газ о̄ньщēгыт. 
Ос иӈ са̄в дачат ты программан хансуӈкв э̄рēгыт, ос тыима̄гыс тот о̄лнэ хо̄тпат та̄нти сап­ра̄нин вос атхатыглэ̄гыт. Са̄выӈ­па̄лэ тот о̄лнэ мир те ка̄­сащи, та̄н коланыл о̄с тах газыл ва̄равет. 33 дачаӈ па̄влытт о̄лнэ ма̄хум ты рӯпата ва̄рсаныл. 
Газ турпат о̄лнэ кол мус пиннэ ма̄гыс са̄в олн э̄ри. То̄ват хо̄тпат нё̄туӈкв патавет, та̄н олн-нё̄тми­лыл тах мивет – ты 120 со̄тыра солко̄ви:
– нуса тотнэ щēмьят;
– са̄в ня̄врамыӈ щēмьят;
– яныг хо̄нтыт хо̄нтлам хо̄тпат;
– хум та̄л хультум э̄кват, та̄н о̄йканыл яныг хо̄нтыт те патсыт;
– «труженик тыла» нам о̄щнэ ма̄хум;
– СВО ма̄т о̄лум хумит ос та̄н щēмьяныл;
– ат рӯпитан пенсио­нер-хо̄тпат;
– а̄гмыӈ-мосыӈ ма̄хум.
Та̄н ма̄н округувт 15 та̄л ат те о̄лсыт, та̄н ты олн-нё̄тмилыл ат мивет. 
Ос кӯщаит тох ла̄вēгыт, «догазификация» нампа рӯпата та па̄вылт ва̄раве, хо̄т газ о̄лы. 
Хотьют такви колэ мус газ турпат пи­нуӈкв те ка̄сащи, тав МФЦ колт, Госуслуги ло̄псыт манос ЕОГ (ты единый оператор газификации) тув ла̄тыӈ вос хансы.
Округ мирколныл тēтым ля̄ххал ма̄ньщи ла̄тӈыл Валентина УЗЕЛЬ хансыстэ
