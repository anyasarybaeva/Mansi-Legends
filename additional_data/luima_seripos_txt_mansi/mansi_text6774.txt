
Ты порат та̄л котиль э̄тпос 11 хо̄талныл ма̄ньполь э̄тпос 22 хо̄талэ мус округувт рӯпитан лēккаранув ма̄нь па̄влытыт о̄лнэ мир уральтым яласасыт. 
Та̄н яныг ма̄шинатыл тотыглавēсыт. Ты машинат ищхӣпыӈ утыл та̄стым о̄лэ̄гыт. Тот пуссын аквъёт са̄тхуйплов лēккар хо̄тпа рӯпитас. Та̄н нилахуйплов па̄влытн ёхталасыт. 
Ты ва̄рмаль урыл «Профессиональный патоло­гия Центр» колт рӯпитан яныг лēккар хум Николай Ташланов потыртас. Кӯщай хум ла̄вме щирыл, лēккарыт Ха̄льӯс, Ханты-Мансий­ск­ий, Нижне­вартов­ский ос Сургутский райо­нытн ялсыт. 
Мо̄лты та̄л о̄вылтахтам па̄сныл ма̄ янытыл ма̄хум хащта̄л а̄гмыл ēмтуӈкве патсыт. Па̄влытт ты а̄гм ла̄кква ул вос та̄рамлас, ма̄хум ёмщакв уральта­саныл. Ос ла̄всыт, та̄н са̄в мир акван-атхатнэ мāт, сӯпаныл, нёланыл марля то̄р-ло̄мтыл лап-пантым вос о̄щсаныл. Ты щирыл хо̄тпа сакати мощ ӯрга­лахтым о̄лы, тав ты а̄гмыл ат ха̄хтаве. 
То̄нт лēккарыт ос ма̄шина тармыл рӯпитан хо̄тпат ма̄нь па̄влытн миннэ э̄лы-па̄лт пуссын пӯльницат уральтавēсыт. Са̄в хо̄талыт ялманыл сыс, матъёмас та̄н халанылт нэ̄мхотьют а̄гмыл ат ēмтыс.

Па̄влыӈ хо̄тпат ты хащта̄л а̄гм урыл о̄с ём­щакв ва̄гыт, тыима̄гыс та̄н о̄с ӯргалахтым о̄лэ̄гыт. Округув янытыл ты хащта̄л а̄гм урыл мирн акваг потыртаве. 
Николай Ташланов ла̄выс: 
– Па̄влыӈ хо̄тпанув уральтан ма̄гыс иӈ са̄в­нув хо̄тал яласаӈкве э̄ри. То̄ванакт лēккаранув э̄тииг ēмтнэ мус ма̄хум ураль­тым хультсасыт. Тот невро­лог, ма̄нь ня̄врам самын патуӈкве нё̄тнэ лēккар, терапев­тыт ос мо̄т са̄в­сыр лēкка­рыт са̄в та̄л рӯ­питэ̄гыт. Та̄н диагностика ва̄рнэ ут, лаборатория ос хо̄псыт уральтан ищхӣпыӈ ут ёт-тотыглэ̄гыт. 
Округувт мир пусмал­тан департаментыт рӯ­пи­тан кӯщаит потраныл щирыл, ты та̄л иӈ са̄в со̄пас пиркāта лēккарыт щё̄питавет. Та̄н туи порат э̄лын о̄лнэ ма̄хум палт яласаӈкве о̄вылтахтэ̄гыт. Ты хосыт лēккарыт па̄в­ла­нувт са̄внув э̄лумхо̄лас уральтаӈкве вēрмияныл. Па̄влыӈ ма̄хум са̄выӈ­па̄лэ ты а̄гмыл ēмталэ̄гыт: со̄рыг а̄гм, алпи кӣвыр са̄всыр а̄гмыт (эндо­крин­ные) ос сым а̄гм. 
Ань тэ̄лы порат лēкка­рыт па̄влыӈ ма̄тт яласы­маныл сыс пуссын аквъёт хӯрум со̄тыра китса̄т арыг­тем э̄лумхо̄лас ураль­таса­ныл. Та̄н халанылт хо̄тса̄т онтоловса̄т нупыл хӯрум хо̄тпа – ты сосса ма̄хум. 

Ты хо̄тпатныл яныгса̄т са̄тлов нупыл онтолов э̄лумхо̄лас округ пӯльни­ца­тын э̄лаль уральтах­туӈ­кве кēтвēсыт. Та̄н пал­таныл матыр а̄гм хо̄нт­вес. 
Тувыл ань юи-о̄выл та̄лытт са̄в э̄лумхо̄лас пувласпи-рак а̄гмыл ēм­туӈкве патсыт. Лēккарыт ты хосыт ма̄хум ва̄тихал уральтыяныл. Ты а̄гм пат­тат онтырса̄т арыгтем хо̄тпа пӯльницан э̄лаль уральтахтуӈкве кēтвēсыт. 
Са̄ртыннув ты та̄рвит а̄гм та̄ра-паттаве ке, таве пусмалтаӈкве кӯпнитнув паты. Ос э̄лумхо̄лас пув­ласпи-а̄гме ёл-тӯйтытэ ке, тав акваг лю̄лиг ēмты. Тав тыщир мощща та̄л о̄лы. 
Ма̄хумаквет, на̄н ва̄ти­хал пӯльницан уральтах­туӈкве ялантэ̄н. Па̄влынт пӯльница а̄тим ке, лēкка­рыт ёхталанэ̄ныл порат, та̄ра тув минэ̄н. 
Ань ма̄нь па̄влыӈ ма̄н ка̄сыӈ туи на̄иӈха̄п, тэ̄лы порат ос лēккарыӈ ма̄ши­нат яласэ̄гыт. Тот са̄всыр ищхӣпыӈ утыт щё̄пи­тым о̄лэ̄гыт. Та лēкка­рытн янытэ̄т уральтаӈкве вēр­ма­вēн. Пустагыл о̄лэ̄н.
Николай МЕРОВ
