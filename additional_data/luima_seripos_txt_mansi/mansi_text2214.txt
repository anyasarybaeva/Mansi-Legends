
Ты э̄тпос 13 хо̄талэ̄т округувт о̄лнэ мирн пēриим депутатыт округ кӯщай пēриясыт. Ань йильпи са̄кконыт щирыл Россия Президент тав хӯрум хо̄тпа наманыл ла̄виянэ. Тувыл э̄лаль Тюменский область губернатор ты хо̄тпат ма̄гыс хӯлтын нэ̄пак хансы, та̄н халанылт акв хо̄тпа округ кӯщаиг вос пēрияве. Та юи-па̄лт ман округ Думат рӯпитан са̄ккон хаснэ ма̄хум та̄н э̄лаль акв хо̄тпа губернаторыг та ӯнттыяныл.
Ань Россия ма̄к яныг 
кӯщаювн ты хӯрум хо̄тпа наманыл ла̄всанэ, ты Наталья Комарова, Алексей Савинцев 
ос Михаил Сердюк. Ка̄сыӈаныл депутатыт ос са̄всыр кӯщаит 
нупыл такви номтанэ потыртасанэ. 
Тав округ кӯщаиг те пēрияве, ма̄ныр рӯпата ва̄рункв паты.  
О̄влэ̄т Наталья Комарова потыртас. Тав ла̄вме щирыл, ань 
тыт са̄в о̄лнэ кол ӯнттаве, са̄в ня̄врам самын паты, са̄в йильпи ханищтан 
кол ос ма̄нь ня̄врамын 
садик ӯнттаве. Туп 
ма̄хманув ёмащакв вос о̄лэ̄гыт, ты рӯпата таима̄гыс ва̄раве. Ос я̄нас та урыл потыртас, ань округ олныт тыгле-тувле, нас тэ̄ла та̄л холтуӈкв щар ат э̄ри. Хо̄т са̄в хо̄тпа рӯпиты, та̄н пуссын по̄хан тēтавет, рущ ла̄тын щирыл – 
сокращение ва̄раве. Насска̄сыг рӯпата та̄л та̄н ул вос ӯнлэ̄гыт. 
Ма̄ньщи ос ханты 
ла̄тӈыг урыл тав о̄с потыртас. Ань ты 
ща̄нь ла̄тӈыг ёмащакв ханищтаӈкв э̄рēг, тыи ма̄гыс «проектыг» ла̄внэ йильпи тэ̄ла щё̄питавес. Ань ты хосыт учёный ма̄хманув рӯпитаӈкв тах патэ̄гыт. 
Округ Думан пē-риим депутатыт рӯ-питаӈкв о̄вылтахтаманыл па̄сныл ты 
та̄л ат та̄лыг ты ēмты. Йильпи пēриян ва̄рмаль тах ва̄раве. Ос тот рӯпитан Ассамблеян ма̄к соссаӈ хо̄тпат пēрияӈкв э̄рēгыт, по̄х хо̄тпат тув 
ул вос пēрияхтэ̄гыт. Та̄н ты ма̄ньщи ос ханты мирыг та̄рвитыӈ ва̄рмаляныл акваг та̄ра-паттым ос уральтым о̄ньщуӈкв патыяныл.
Наталья Комарова юи-па̄лэ̄т Михаил Сердюк потыртас. Ты хум налыман та̄лэ иӈ ат 
то̄влыс, ос Москва ӯс Государственный Дума депутатыг пēриявес. Ань тот рӯпиты. Тав  ла̄выс, ань ман округув ювле хультуӈкв патыс. Ты э̄лы-па̄лт ма̄н акваг «щёлыӈ ма̄г» 
ла̄ввесув, ос ат та̄л сыс ма̄н 
экономикав э̄рнэ щирыл э̄лаль ат мины. Тыи ёмас хунь. Хӯрмит хо̄тпа Алексей Савинцев о̄с потыртас. Ос пēриян ва̄рмаль порат тав ма̄гсылэ нэ̄мхотьют нэ̄пак ат та̄ратас.
Округ Дума депутатыг ань 35 хо̄тпа рӯпиты. Наталья Комарова ма̄гыс 28 хо̄тпа нэ̄пак та̄ратасыт, Михаил Сердюк ма̄гыс – 7 хо̄тпа. Округ ма̄к яныг 
кӯщаюв ма̄гыс ты пēриян ва̄рмаль тох ты минас.
 
Валентина 
Хозумова
 
