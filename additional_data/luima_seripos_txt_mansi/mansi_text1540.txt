

	Марий Эл республикат о̄лнэ  мариец ма̄хум  ма̄гсыл 2005 та̄лныл ратива рӯпиты. Туи порат ты ратива рӯпитаӈкв о̄вылтахтаме па̄сныл лов та̄лэ тах то̄влы. Наталья Пушкина тот кӯщай нэ̄г о̄лы.


		Рӯпатаныл урыл тав таи 

		ла̄выс: «Марий Эл ма̄ янытыл о̄лнэ ма̄хум марийский ла̄тӈыл потыртэ̄гыт.  Яныг ӯсыт о̄лнэ ма̄хманув ла̄тыӈ ва̄гыт кос, тувыл  потыртаӈкве э̄ссамтэ̄гыт. Ма̄ньлат хо̄тпанув ул вос э̄ссамтасыт ос ла̄тӈув э̄лаль вос тотсаныл, та̄наныл Йошкар-Ола ӯст акван-атыглаӈкве патсанӯв. Йӣквуӈкве во̄выглыянӯв, ты йӣквнэ ва̄рмаль рущ ла̄тӈыл «этнодискотекаг» намаяслӯв. А̄гиянув, пыганув тув марийский маснутыл ёхталэ̄гыт ос мариец ма̄хум йӣквыт йӣквēгыт. Ма̄ньлат хо̄тпан тамле ва̄рмаль сака мӯстыс,  йӣквуӈкве ань ва̄тихал акван-атхатыглэ̄в. Тувыл ма̄н мо̄т ёмас номтыл ёхтувесӯв, ма̄хманув ка̄сыӈ хо̄тал марийский э̄ргыт вос хӯнтлэ̄гыт, ратива ва̄рсӯв. 

		Ань ма̄н лов хо̄тпа рӯпитэ̄в. Йошкар-Ола ӯст о̄лнэ ма̄хум 13 щё̄с ос ма̄нь па̄вылквет о̄лнэ мир 18 щё̄с сыс э̄ргыт ос передачат хӯнтлэ̄гыт. А̄лпыл хо̄т щёс 

		порат рӯпитаӈкве о̄вылтахтэ̄в.

		Мария Глушкова «Здоровье» нампа передача ва̄ри. Такви палтэ лēккарыт во̄выглыянэ ос та̄н ётаныл тот са̄всыр а̄гмыт пусмалтан ва̄рмаль урыл потырты. Ма̄хум тув свонитэ̄гыт ос китыглахтэ̄гыт. Игорь Матвеев «Деревня поэта» нампа пере
		дача щё̄питы. Тав тот потрыт, стихыт хаснэ хо̄тпат ёт хо̄нтхатыгла̄лы, та̄н ётаныл  потырты. Та̄н марийский ла̄тӈыл хансым стихыт, потрыт ловиньтэ̄гыт. Акв передачан 

		ма̄н са̄всыр кӯщаит во̄выг
		лыянӯв, та̄наныл ос са̄всыр ва̄рмалит урыл китыглыянӯв. Ка̄сыӈ э̄лумхо̄лас тот китыглахтуӈкве  о̄с вēрми. 

		Ма̄н ративав рӯпитанэ̄тэ ма̄гсыл Марий Эл Правительство 70 % са̄вит олн та̄стыглы,  30% са̄вит олн ма̄навн сэ̄луӈкве э̄ри. Ща̄нь ла̄тӈыл  потыртым олн сэ̄луӈкве ат вēрмысӯв, тыи ма̄гсыл акв порат рӯпитаӈкве по̄йтыгласӯв. То̄нт па̄влыӈ ма̄хманув кӯщаит па̄лт пищмат хансуӈкве о̄вылтахтасыт, китыглахтасыт, манрыг ма̄н 

		ат рӯпитэ̄в. Та̄н пуссын 

		потыртасыт, мариец ма̄хум э̄ргыт ос потрыт хӯнтлуӈкве 

		сака э̄руптэ̄гыт. Ты юи-па̄лт 

		Республика янытыл рӯпитаӈкве патсӯв. Олн ат то̄вылхатас, тыи ма̄гсыл Йошкар-Ола ӯст ат рӯпитасӯв. Номсысӯв, ма̄хманув тыт рущ ос мо̄т мирыт халт о̄лыманыл, ща̄нь ла̄тӈыл э̄ргыт сака ат хӯнтлэ̄гыт. Тувыл ӯст 

		о̄лнэ ма̄хманув о̄с китыглахтасыт ос кӯщаит палт пищмат 

		хассыт, ты юи-па̄лт ӯст марийский э̄ргыт э̄лаль суйтуӈкве  та патсыт.  

		Ма̄н ань са̄всыр ялпыӈ 

		хо̄талыт ос этнодискотекат  ва̄рыглэ̄в, тох олн сэ̄лэ̄в. Яныг  концертыт щё̄пита̄лэ̄в, тув Марий Эл ма̄ янытыл о̄лнэ турсуиӈ хо̄тпат марийский 

		э̄ргыт э̄ргуӈкве во̄виянӯв. 

		Йошкар-Ола ӯст «Дружба» нампа яныг кол-капай о̄лы, тот  7-8 со̄тыра э̄лумхо̄лас э̄ргыт хӯнтлуӈкве акван-атхатыглэ̄гыт. Тыщир олн сэ̄лэ̄в, ос ма̄нки культурав ос ща̄нь ла̄тӈув э̄лаль тотылӯв.

		Наталья ла̄выс, ань ӯст о̄лнэ  ма̄ньлат ма̄хум тох ва̄тихал акван-атхатыгла̄лым марийский 

		ла̄тӈыл потыртаӈкве воссыг 

		ат э̄ссамтэ̄гыт. Ань Йошкар-Ола ӯст о̄лнэ ма̄хум пуссын 

		ща̄нь ла̄тӈыл потыртэ̄гыт.

		 

		Людмила Теткина

		 


	 
