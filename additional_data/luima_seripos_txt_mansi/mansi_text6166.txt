
Ха̄льӯст музей кол рӯпитаӈкв о̄вылтахтаме па̄сныл налыман та̄лыг ēмтыс. Ты кол 1979 та̄л пусвес. Ань Ӯст о̄лнэ яныгпа̄ла ма̄хум мирн потыртэ̄гыт, ты музей хумус ва̄рвес.
Валентина Ивановна Ахтямова ты та̄л 90 та̄лэ тах то̄влы, тав 1930 та̄лт самын патыс. Ты э̄ква Ха̄льӯс район янытыл намыӈ-суиӈ хо̄тпаг о̄лы, «Почетный житель Березовского района» нам о̄ньщи. Тав са̄в та̄л школат уральтым рӯпи­тас. Ты музей хумус ва̄р­вес, тав тох потыртас:
– Са̄в та̄л ювле хуль­тум порат район мир­колт рӯпитан ма̄хум ёт ма̄н музей ва̄руӈкв номылматсӯв. То̄нт тыг ёхталан турист-ма̄­хум сосса мир о̄лупсал сака пӯмщалахтуӈкв пат­сыт. Тыг ёхтэ̄гыт, акваг матыр урыл та титыг­лахтэ̄гыт. Ма̄н то̄нт то­рыӈыщ нэ̄матыр ювле потыртаӈкв ат вēр­мы­сӯв.

Та та̄лытт ханты нэ̄ Хиония Петровна Пух­ленкина округ миркол Советт депутатыг о̄лыс. Ма̄н тавēн ты урыл по­тыртасӯв, музей пунсу­ӈкв вос нё̄ты. Тав ма̄навн яныг нё̄тмил ва̄рыс.
Школат ня̄врамыт ха­нищтан ма̄хумн ла̄тыӈ тēтсӯв, ты номтув урыл потыртасӯв. Во̄всанӯв, та̄н ма̄навн вос нё̄тэ̄гыт. Тох ты ла̄щал-ла̄щал музеюв рӯпитаӈкв та о̄вылтахтас. 
Налыман та̄л сыс музей са̄всыр колт рӯпи­тас. Ань ты тирпащ колн та̄н Николай Кис­ля­ченко район кӯщаиг рӯ­питаме порат ва̄нтлы­сыт. Юи-о̄выл та̄лытт кӯщаиг Людмила Василь­евна Андриянова о̄лы. 

Ты музейт рӯпитан хо̄тпат ань сака ёмащакв рӯпитэ̄гыт. Ня̄врамыт ма̄гыс са̄всыр пӯмыщ тэ̄лат ва̄рыглэ̄гыт. «Меньшиковские чте­ния» конференциян тит та̄л сыс акв щёс учёный хо̄тпат акван-атыглыяныл. Тот са̄всыр пӯмыщ потыр хӯнтам­лаӈкв ро̄ви. Яныг ӯсыт­ныл ёхталан учёныит ос ма̄н округувт о̄лнэ ма̄ньщи ос ханты ма̄х­манув тот о̄с са̄всыр докладыт ловиньтэ̄гыт. 
Музей кол тӣврыт о̄с пӯмыщ. Са̄всыр я̄нас колнакыт о̄лэ̄гыт, ка̄­сы­ӈēт мо̄т-мо̄т потыр потыр­таве. Нё̄рт атым тыныӈ а̄хвтасыт тот суссылтавет, ма̄-витув ос во̄руит, са̄всыр уит имтаныл тот о̄лэ̄гыт.
Ос акв са̄мн ма̄ньщи нэ̄ хо̄тпан щалтуӈкв щар ат кос ро̄ви. Тот сака яныг ялпыӈ о̄щнэ ма̄ньщи ос ханты пēс пор­масыт акван-атым о̄лэ̄гыт. Са̄в та̄л ювле хультум порат ты пор­ма­сыт ма̄нь па̄влытт ос пӯр­лахтын ма̄тт атвēсыт.
То̄ва колта̄глыт та̄нти На̄й-О̄тыраныл хурит, ялпыӈ пормасаныл пуссын тув миманыл. Ам ты пормасыт сун­сыглаӈкв ат патсанум, нас нэ̄паканыл по̄слы­са­нум. Тот Хо̄рыӈпа̄выл, Ло̄пмус ос мо̄т ма̄нь па̄влыӈ ма̄т о̄лум пор­масыт о̄лэ̄гыт. Са̄в мо̄т пēс пормас, маснут тот о̄с сус­сылтаве. 

Мо̄т ма̄ныл ёхталан турист-ма̄хум ты музей-колн щалтсуӈкв пӯмыщ. Тот Ха̄льӯс район урыл са̄в пӯмыщ потыр по­тыртаве. Хотьют ка̄сащи, ляпат ӯнлын пупколн тотыглаве. 
Ань ты йист музеит ман мо̄т колыт пуссын ат рӯпитэ̄гыт. Ос матыр сунсыглаӈкв таӈхегы̄н те, ищхӣпыӈ ма̄т ты музей хо̄нтэлы̄н.
Валентина УЗЕЛЬ
 
