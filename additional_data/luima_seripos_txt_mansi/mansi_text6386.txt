
Сосса мир Ӯй йӣквнэ ва̄рмаляныл учёныитн хосатта̄гыл ханищтавет, нэ̄пак ловиньтан хо̄тпатн пӯмщалавет. Ты ва̄рмаль о̄вылтыт тынакт А̄с-угорский институтт «Антология поэзии Медвежьего праздника северных манси» нэ̄пак та̄ратавес. 
Ты нэ̄пак истори­ческий наука доктор ос профессор нам о̄щнэ нэ̄ Надежда Васильевна Лукина ос историчес­кий наука кандидат Светлана Алексеевна Попова тэ̄н щё̄питас­тэ̄н. Тот ма̄ньщи мир пēс йис потраныл, э̄рга­ныл хансым о̄лэ̄гыт.
Са̄выӈпа̄л рӯпата хот­таль-ловумтам хо̄тпав Татьяна Дмитри­евна Слинкина ва̄рыстэ. Тав А̄с-угорский институтт инженер-исследовате­лиг о̄лыс, ща̄нь ла̄тӈе ва̄стэ, янытластэ. Мо̄т хо̄н ма̄хум буква­тыл хансыглым ма̄ньщи пот­рыт, мо̄йтыт ос э̄р­гыт тав кириллица бук­ва­тыл хассанэ – ты тэ̄ла транслитерацияг ла̄ваве. 

Редакторыг Светлана Силиверстовна Динис­ламова о̄лы. Ты нэ̄пак урыл потыр истори­ческий наука кандидат Татьяна Александровна Молданова тав хан­сыс, тамле хо̄тпа рецен­зентыг ла̄ваве.
Нэ̄пакт 43 ма̄ньщи (вогул) ма̄хум пēс йис потраныл ос э̄рганыл хансым о̄лэ̄гыт, та̄н пус­сын Ӯй йӣквнэ порат э̄ргавет. Ань Пупа̄пщи хумус самын патыс, хоты во̄раян хо̄тпатн тав ка̄тн-патталавес, Ӯй йӣквнэ порат маныр о̄лыглас, На̄й-О̄тырыт хумус тув во̄вавет, тыи ос мо̄т тэ̄лат о̄вылтыт э̄ргēгыт. Ма̄ньщи ма̄хум тӯлыглахтаманыл по­рат ялпыӈ ос нас э̄ргыт э̄ргысыт.
Ты э̄ргыт финн учё­ный хум А. Каннисто 1901-1906 та̄лытт Лӯи Та̄гт я̄ ва̄тат о̄лум ма̄ньщи хо̄тпатныл хан­сыглас, ты нэ̄пакын та̄н ань ма̄ньщи ла̄тӈыл хасвēсыт, тувыл ос рущ ла̄тӈыг толмащлавēсыт. Э̄ргыт хумус э̄ргувēсыт, та хурияныл (нотат) тув о̄с по̄слувēсыт. Тувыл та̄н пуссын флэшка утын хасвēсыт, ань ищ­хӣпыӈ ут хосыт хӯнт­луӈкве ро̄ви. 

«Антология поэзии Медвежьего праздника северных манси» нэ̄пакт потрыт хӯрмыг уртым о̄лэ̄гыт: о̄влэ̄т нас э̄ргыт, тувыл ялпыӈ э̄ргыт, та юи-па̄лт ос тӯлыглахтан порат э̄ргыглан э̄ргыт. Ка̄сыӈ охсаныл нотат о̄ньщēгыт.
Ӯй йӣквнэ тэ̄ла пӯм­щалан хо̄тпат, пēс йис потрыт ос э̄ргыт ха­нищтан ма̄хум, пēс йис о̄лупса та̄ра-паттын учёный хо̄тпат ань ты нэ̄пак ловиньтаӈкве вēрмегыт. А̄с-угорский институт ло̄псэ ищ­хӣ­пыӈ ут хосыт хо̄н­тэ­лын, ты нэ̄пак урыл тот хансым о̄лы.
А̄с-угорский институт нэ̄пак о̄щнэ колнакēт рӯпитан нэ̄ Елена Степанова потре ма̄ньщи ла̄тӈыг Светлана РОМБАНДЕЕВА толмащластэ 
В. Узель ва̄рум хурииг   
