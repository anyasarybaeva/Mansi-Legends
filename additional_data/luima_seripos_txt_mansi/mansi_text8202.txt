
Ха̄льӯс район Хулюмсӯнт па̄вылт о̄лнэ нэ̄т акван-юрщхатасыт ос э̄рнэ тэ̄ла тотэ̄гыт, рущ ла̄тӈыл ты ва̄рмаль «сообществаг» ла̄ваве. Тув яныг хо̄тпат, нэ̄т, ма̄ньлат а̄гит ос ма̄нь ня̄врамыт ялантэ̄гыт. 
Ка̄сыӈ нэ̄, ка̄сыӈ хо̄тпа – такви о̄лы, хӯлы, рӯпиты ос мирн э̄рнэ ва̄рмаль, па̄рыс тоты.  
Ольга Васильевна Баранова па̄влыӈ музей ва̄рыглым порат, тав о̄с тот о̄лыс, нё̄тыс. 
Надежда Константи­новна Маслова школа искусств колт «Со̄рни ю̄нтуп» намыл о̄лнэ ма̄щ­тырлан колнак ва̄рыс ос ю̄нсхатнэ нэ̄т матыр-а̄ти щаквщуӈкв акван-атыглыянэ. 
Татьяна Андреевна Головина па̄влыӈ ня̄вра­мыт ма̄гыс йӣс о̄лупса ханищтан урыл са̄всыр конференцият ва̄рыглы. Юи-о̄выл щёс тав школат ханищтахтан ня̄врамыт Ма̄нья-сӯнт па̄вылн тотыг­ласанэ. Ты ма̄хманув ак­ван-атхатуӈкв патманыл па̄сныл Елена Ильинична Адина о̄с аквтох акваг та̄н ётаныл о̄лыс ос нё̄тыс.
Мо̄лты та̄лныл ты юр­тыӈыщ о̄лнэ ка̄ркам ос ма̄щтыр нэ̄квет акван-юрщхатасыт ос АНО Этно-центр «Точка росы» намыл намаяхтасыт. Ты Хулюм­сӯнт па̄выл тармыл о̄лнэ о̄выл «социально-ориен­тированный не­коммерческий органи­зация».  
Ты кол тыима̄гыс ва̄р­вес, ты организация та̄ра соссаӈ ма̄хум йис о̄луп­саныл ос матыр щаквщин ва̄рмаляныл э̄лаль тотнэ ма̄гыс нё̄туӈкв ро̄ви. Тот ка̄с киснэ ма̄ сунсыглым яласан ма̄хмыт Югра ма̄н калщалтан ма̄гыс, тувыл ос пēс йис ва̄рмалянув щи­рыл та̄ксарыг о̄лнэ номт кинсуӈкв, йис о̄лупса ӯргалаӈкв, ща̄нь ла̄тыӈ ханищтаӈкв ос э̄лаль тотуӈкв патэ̄гыт. 
Ты центр-кол о̄лнэ̄тэ сака мат хоса а̄ти кос, туп ты сыс ма̄хум ёмас са̄вит нё̄тмил ва̄рсыт. «Лыжня России» о̄лнэ порат ты ка̄ркам а̄гит па̄влыӈ ма̄­хум ёсал ха̄йтуӈкв акван-атса̄лсаныл. Тувыл ос тэ̄лы ӯщлахтын хо̄талыт о̄лум порат ма̄хум акван-атхатыгласыт ос ня̄вра­мыт ма̄гыс пӯмащ ёнги­лыт ва̄рыгласыт: такем ёмщакв янге-ма̄не пус­сын юртыӈыщ ёнгысыт, ха̄йтсыт, сыпныл ёлаль тах­сасыт. Ос ты ка̄ркам хо̄т­пат СВО ма̄гыс та̄нки ё̄ра­нылтыл са̄всыр нё̄т­мил атсыт ос хо̄нтлаӈкв тотым ма̄хум палт кēтса­ныл. 
Этно-центр колн хо̄й­хатнэ нэ̄т э̄лаль о̄с иӈ са̄в ёмас ва̄рнэ номт о̄ньщē­гыт. Валерия Кивелева номылматам щирыл, э̄рыгсуй э̄лаль тотнэ ма̄­гыс, ты та̄л о̄с акв рупата тах ва̄ри – «Пусть песня льётся через годы» рущ ла̄тӈыл тох ла̄ваве. 
Тот тах ма̄ньщи э̄ргыт ёл-хансавет, тувыл диск щирыл та̄ратавет. Тувыл ос «Россия ма̄ янытыл витэ» намыл о̄лнэ Все­российский акция миннэ порат Та̄гт я̄ ва̄та сыста­мыг вос о̄лыс, Александра Васильева я̄ ва̄тат пор­сыт хот-атуӈкв ка̄сащан ма̄хум во̄вуӈкв кусы.
Ты центр кол ты нэ̄к­вет ялантэ̄гыт: Елена Самбиндалова, Надежда Маслова, Анна Алгадь­ева, Татьяна Головина, Анна Валей, Анастасия Рядькина, Александра Васильева, Татьяна Ми­хова, Валерия Киве­лева, Мария Двиня­нинова, Ольга Баранова, Наталья  Тасманова, Людмила Алгадьева, мащтыр а̄гит Анна Адина, Марина Бат-Очир, Марина Алгадьева, Марина Самбиндалова.
Ты кол пӯнсыма ма̄гыс ущпыл агтуӈкв таххаты – ты ма̄к ёмас э̄рнэ ва̄р­маль. Э̄лынт о̄с аквтох вос паты!
Александра Васильева хансум потре ма̄ньщи ла̄тӈыл Анна Алгадьеван толмащлавес
