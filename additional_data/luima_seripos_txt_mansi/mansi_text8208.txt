
Ма̄ньполь э̄тпос ва̄т нупыл са̄тыт хо̄талэ̄т ма̄н сака ёмас омакēв, анēквав, яныг щащēквав Клара Константиновна Пуховец (такви о̄парищ наме Саратина) 80 та̄лэ то̄влыс! Тав Ха̄льӯс район Ягрим па̄вылт о̄лы. 
Яныг намхōталэ кастыл ма̄н тавēн са̄в ёмас ла̄тыӈ кēтэ̄в: я̄тил, тыныӈ хо̄тпакев, наӈ ка̄сыӈ хо̄тал э̄руптан ос ёмщакв ӯргалан ва̄рмаль ма̄навн акваг тотэ̄гын. 
Наӈ ёмас сымыӈ номтыл о̄лэ̄гын, наӈын пуста̄гыл о̄лнэ са̄в та̄л о̄луӈкве ла̄вēв, нэ̄мхуньт а̄гмын ул вос илямта­вен ос сымкен роттыг вос путги. Са̄в посыӈ хо̄талыӈ хо̄талыт ос ща̄гт наӈ о̄лупсант вос ēмталэ̄гыт.
Ма̄н наӈын э̄руптылӯв ос янытлылӯв!  
То̄рум ёт, О̄тыр ёт! Пус ка̄т, пус ла̄гыл!
Талаӈ ёш, талаӈ кур! Хув йис, хув нопат!
Белоярский ӯсныл Сидак щēмья, Ягримныл Орёл щēмья, Касумныл  Багишев щēмья ос Краснодар ӯсныл Коваленко щēмья.
Клара Константиновна Саратина Ялъюс па̄вылт ма̄ньщи колта̄глыт самын патыс. А̄тяте Константин Алексеевич Саратин 1942 та̄лт таквсы хо̄нтлан ма̄н тотвес, ос 1946 та̄лт ла̄глаге сакватым юв ёхтыс. Юн о̄лме сыс тав колхоз кӯщаиг паттыглавес, хӯрум та̄л тот рӯпитас, ос нюлмиянэ паттат 1948 та̄лт а̄тимыг ēмтыс. Оматэ Мария Прокопьевна са̄тпан та̄лэ мус о̄лыс. О̄лмēт сака ка̄ркамыг о̄лыс, рӯпат та̄л нэ̄мхуньт ат ӯнлантас. Юн мис о̄щсыт, та̄нки щаквит во̄й ва̄рыгласыт ос фронтын кēтыгла̄лсаныл. Тувыл па̄влыӈ ма̄хум ёт хӯл алыщласыт ос сол­валтасыт. Туи картёпка, капуста ян­малтым колхозт рӯпитас. Аквтох тот сэ̄мыл совыӈ охсарыт янмалтасыт. Мария Прокопьевна 1936 та̄лныл 1958 та̄л мус «Сталин» нампа звероферма кӯщаиг рӯпитас. 
О̄йкатэ хо̄нтлан ма̄н миннэ̄т порат тав та̄рвитыӈыщ юн хультыс ос тувыл Клара а̄гитэ̄н самын патыс. Ты а̄гитэ̄н коныпал Анатолий ос Надежда о̄щсы̄г, ётыл ущ Леонид пыгēн самын патыс. Та̄н пуссын оманыл-а̄тяныл акваг сымыӈ ла̄тӈыл ка̄стыяныл.
Клара 1965 та̄лт Салехард ӯст зоовет­еринарный техникум а̄стлас ос Кондинский район Леуши па̄вылн рӯпитаӈкве кēтыглавес. Тав Леуши па̄вылт хум ва̄рыс. Клара ос Ващиль Пуховец Оксана о̄выл а̄гитэ̄н тот самын патыс. Ётыл та̄н Херсонский область, о̄йкатэ о̄лнэ ма̄н о̄луӈкве ялсыт, тот 1973 та̄лт Светлана китыт а̄гитэ̄н самын патыс. Тувыл Пуховец щēмья Ягрим па̄вылн ва̄нтлуӈкве номылматсыт. Клара Константиновна пенсиян патхатаме мус тот «Игримский» совхозт рӯпитас, ос Василий Игнатьевич са̄в та̄л котельныит слесариг рӯпитас.
Э̄ква акв ма̄т о̄с ат ӯнлы, акваг матаре ка̄ркамыг ва̄ри. Ягримт сосса ма̄хум пēс накыт ос ща̄нь ла̄тыӈ ханищтан колнак рӯпиты. Тав мо̄т ма̄ньщи хо̄тпат ёт тув яланты, тот пēс йис ва̄рмалит э̄лаль тотэ̄гыт ос ма̄ньщи ла̄тӈыл потыртэ̄гыт. Тувыл сосса ма̄хум ялпыӈ хо̄таланыл о̄лыглан порат тав мӯй ма̄хум ма̄гыс хӯл исмит ман сōламат пӯт па̄йтуӈкве во̄выглаве. Ма̄хумн мӯсты, тав сака атыӈ тэ̄нут па̄йты.  
Ма̄н, газетат рӯпитан хōтпат, Клара Константиновна намхōталэ̄т ōс яныт­лы­лӯв. Нотыӈ, щуниӈ хōтал са̄в та̄л пус­та̄гыл вос ōлы! 
Ма̄ньщи ла̄тӈыл потыр Тамара МЕРОВА толмащластэ
