
Ма̄ньполь э̄тпос китыт хо̄талэ̄т округ Общественный палатат рӯпитан хо̄тпат сапра̄ни ва̄рыгласыт. Са̄всыр мирыт аквъёт юртыӈыщ вос о̄лсыт, лю̄ль накын ул вос хуйтвēсыт, маныр рӯпата тыима̄гыс ва̄руӈкве э̄ри, та̄н тот потыртасыт. Ты ва̄рмаль щирыл комиссия щё̄питым о̄лы. Тот кӯщаиг Екатерина Лоншакова рӯпиты. Тав ля̄ххал тотнэ хо̄тпатн ты тэ̄ла урыл потыртас.

	Ань ты порат интернет хосыт лю̄ль нак ва̄рнэ хо̄тпат нас о̄лнэ мир хо̄нтлуӈкве кащилтыяныл. Рущ ла̄тӈыл ты хо̄тпат террористыг ла̄вавет. Та̄н мир янытыл ма̄хум наска̄ссыг порслэ̄гыт. Та ощмарыӈ утыт компьютер хосыт ма̄хум ёт ва̄йхатэ̄гыт. О̄влэт э̄лумхо̄лас ёт нас потыртэ̄гыт, тувыл ла̄пала̄лым та̄нки палтаныл во̄вияныл, хо̄нтлуӈкве хуйтыяныл.

	То̄ва ма̄хум та̄нанылн агтэ̄гыт, ос хо̄нтлуӈкве мо̄т ма̄н та минэ̄гыт. Ётыл ювле ёхтэ̄гыт, тыт матыр о̄выл ва̄рēгыт. Ты хо̄тал мус са̄в тамле ва̄рмаль ēмталас. Ма̄н ма̄вныл са̄в хо̄тпа хо̄нтлуӈкве мо̄т хо̄н ма̄н минас. Ты лю̄ль накн са̄выӈпа̄лэ ма̄ньлат хо̄тпат ликмēгыт. Та̄наныл ла̄пала̄луӈкве кӯпнитнув. Ань ма̄ньлат хо̄тпат хащта̄л мир о̄лупса урыл нэ̄матыр ат ва̄гыт, лю̄ль нак ва̄рнэ хо̄тпатн та агтэ̄гыт.

	Таима̄гыс ань округ Общественный палатат комиссия рӯпиты. Ань лю̄ль нак ва̄рнэ ма̄хум та̄ра-паттын ма̄гыс интернет акваг уральтым о̄ньщаве. Ты накт Нижневартовский, Сургутский районыгт ос Нягань ӯст ты тэ̄ла ва̄нэ хо̄тпат интернет акваг уральтыяныл.

	А̄гит-пыгыт хуйтнэ хо̄тпат хо̄нтавет ке, та̄н ураныл та̄ра полициян ла̄вēгыт. Тувыл ты ма̄хум потраныл хансуӈкве ул вос вēрмысыт, интернетт ло̄псаныл лап-то̄варттавет. Мо̄лты та̄л сыс интернетыт нила тамле ло̄пс хо̄нтвес ос лап-пантвес. Полицият тамле хо̄тпат акваг кинсавет.

	Общественный палатат рӯпитан ма̄хманув мирн ты лю̄ль нак урыл акваг потыртэ̄гыт. Ханищтахтын ма̄т ос са̄всыр форумыт о̄лыглан порат акваг ты урыл ла̄вēгыт. Ма̄хманув ӯргалахтым вос о̄лэ̄гыт. Хащта̄л хо̄тпатн ул вос агтэ̄гыт. Тыгыл э̄лаль па̄влытт ос ӯсытт лю̄ль пищ ва̄рнэ хо̄тпат киснэ ма̄гыс интернетыт ма̄хум рӯпитаӈкве патэ̄гыт.
