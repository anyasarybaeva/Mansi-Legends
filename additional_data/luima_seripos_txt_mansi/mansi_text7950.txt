
Мощ мо̄ланув ма̄ янытыл Омат янытлан хо̄тал о̄лыс. Ты кастыл «То̄рум Маа» музейт Ханты-Мансийск ӯст са̄в хо̄тпа акван-атхатыглас. Та̄н Рима Константиновна Слепенкова ёт хо̄нтхатыгласыт.
Ты А̄с нэ̄ ханты мир халт намыӈ-суиӈ хо̄тпаг о̄лы, ма̄щтырлаӈкв ос ю̄нсхатуӈкв сака ха̄сы. Са̄в та̄л Белоярский ӯст пēс потрыт, пēс мо̄йтыт нэ̄пакн хаснэ архив-колт рӯпитас. Ювле хультум э̄тпос 13 хо̄талэ̄т нэ̄кве намхо̄талэ о̄лыс, 66 та̄лэ то̄влыс.
Ань тав такви урēт ос ляпа ма̄хманэ урыл тот мирн потыртас. Тав Тугия­ны па̄вылт са̄в ня̄врамыӈ колта̄глыт самын патыс. О̄выл ня̄врамыг о̄лме ма̄­гыс тав а̄пщиянэ-э̄щанэ янмалтаӈкв нё̄тыс.
Ща̄не Дарья Нико­лаевна Лельхова Паштор па̄вылныл тув тотвес, а̄ще Константин Ильич Се­буров – Тугияны па̄выл хум. Тэ̄н акван-минамēн юи-па̄лт хумитэ па̄вылн о̄лмыгтасы̄г.
А̄ще па̄лыл ляпа рӯта­нэ пуссын сэ̄ръёрыг ос та̄ксарыг о̄лсыт. Са̄в мис, са̄в лув о̄щсыт. Яныг хо̄нт­лын ва̄рмаль э̄лы-па̄лт та̄н ӯйхуланыл пуссын хот-няртумтавēсыт.

 
О̄паныл хо̄нтлын ма̄н тотвес, нила та̄л тот яла­сас, юв ёхтыс. Ня̄вра­мыт ма̄нь та̄гыл рӯпи­таӈкв ханищтавēсыт, нэ̄мхотьютаныл рӯпата та̄л ат ӯнлыс.
Ань Рима Констан­ти­новна ма̄ниг о̄лме поратэ о̄с номылматыгластэ. Ла̄­выс, оматэ хотаӈ совныл тавēн сахи ю̄нтыглас, а̄ги та сахил яныгмас. Ос сымēт та̄рвит о̄лыс, юрт а̄гиянэ пуссын рущ пу­пайкал масхатэ̄гыт, тав ос сахил акваг та маставе. Ла̄пкан тēтаве, сахитэ хот-тӯйтытэ, ла̄пкан ёхты, та титыглаве, тав манрыг ня̄р-ло̄мтыл кон ё̄мыгты. Тувыл ты урыл оматэ ла̄ввес, а̄ги мощ ля̄выльттавес.
Рима ща̄не сака э̄руп­тастэ, ос хунь оматэ а̄ти­мыг ēмтыс, Рима о̄выл стихе то̄нт ты хансыстэ. Та па̄сныл тав стихыт хаснэ хо̄тпаг ла̄ваве, рущ ла̄т­ӈыл – поэтессаг. 
Венгр учёный нэ̄ Ева Шмидт ёт тав о̄с рупитас. Тот рӯпитаме порат тав ло­виньтан нэ̄пакыт хансыс ос та̄ратас. Ма̄нь па̄влыӈ ма̄т о̄лум яныгпа̄ла хо̄тпат са̄в пēс э̄рыг, са̄в пēс потыр ва̄сыт. Ты потрыт ра̄тива хосыт ловиньтасанэ, тувыл ка̄сыӈ э̄лмхо̄лас потранэ-э̄рганэ я̄нас нэ̄пакыг щё̄­питасанэ.

 
Ты о̄вылтыт ханты нэ̄ ань тох потыртас:
– Мēн Ева ёт ва̄й­хат­сумēн, тав а̄нумн архив-колн рӯпитаӈкв во̄выстэ. Ам та̄ра ка̄сащасум, ос тав ётэ рӯпитаӈкв та патсум. Хус арыгтем та̄л тот рӯпитасум. Та порат ма̄н яныгхо̄тпат потраныл, э̄рыг-мо̄йтаныл нэ̄пакн хансыянӯв. Сака ёмас ос пӯмыщ рӯпата о̄лыс. Тот рӯпитамум сыс ам са̄в ловиньтан нэ̄­пак та̄ратасум. Тох ты ма̄н рӯпитасӯв, ань э̄лаль ма̄ньлат ма̄хум вос ха­нищтахтэ̄гыт. Ма̄нь па̄влыӈ ма̄т о̄лнэ яныг­хо̄тпатныл пēс йис потрыт, мо̄тыт вос атыяныл.
Рӯпатаныл пенсиян ми­наме юи-па̄лт, Рима Конс­тантиновна такви яныг­мам па̄влэ̄н о̄лмыгтас. Тӯя о̄вылтахтын па̄сныл тав Тугияны па̄влэ̄т о̄лы, ащирмаг ēмты, тувыл ӯсн о̄луӈкв ювле ёхты. Па̄выл колэ̄т омаге-а̄тятэ о̄лсы̄г, та кол тит щёс на̄йн а̄латы ё̄свес. Тит щёс тав а̄гиянэ-пыганэ ёт колэ ёмащакв щё̄пита̄лыстэ. Ань тот ты о̄лы. Ты йист сосса ма̄хум яныг ӯсн ва̄нтлэ̄гыт, тав ос ма̄нь па̄вылн о̄лмыгтас. 
Нэ̄ онтолов апыг ос тит прав­нук о̄ньщи. Тэ̄н ётэ̄н Рима Константиновна ханты ла̄тӈыл потырты, ня̄врамыг ща̄нь ла̄тыӈ ёмащакв хӯ­лэ̄г. 
Тамле ёмас сымыӈ хо̄тпаг тав ты о̄лы. Нам­хо̄талэ кастыл ма̄н таве янытлылӯв, са̄в ёмас ла̄т­ӈыл ла̄вилӯв – На̄й-О̄ты­ранэ̄н вос ӯргалаве, пус ка̄т, пус ла̄гыл вос о̄лы.
Валентина Васильева
