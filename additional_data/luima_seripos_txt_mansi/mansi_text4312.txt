
Ты э̄тпос 3-5 хоталанэ̄т округ янытыл о̄лнэ са̄лы ӯрнэ сосса ма̄хманув Ханты-Мансийск ӯсн ёхталасыт, халанылт кассыт. Ты ва̄рмаль рущ щирыл тох намая̄лвес: «IV конкурс профессионального мастерства среди оленеводов на Кубок губернатора Югры». Ма̄хум Ха̄льӯс, Белоярский, Сургутский, Нижневартовский ос Ханты-Мансийский районытныл о̄лсыт, 22 хо̄тпа касыс, та̄н халанылт ат нэ̄ хо̄тпа.
Са̄лыл яласан ма̄гыс «Мустанг» нампа лувыл яласаӈкве ханищтахтын кол по̄хат лё̄ӈх щё̄питавес, та ляпат са̄тахтем ё̄рнкол тӯщтувес. О̄выл хо̄тал са̄лы ӯрнэ ма̄хум нэ̄пакыт ёт рӯпитасыт. Кӯщаитн та̄н китыглахтын ла̄тӈытыл щё̄пита̄лвēсыт — са̄лыт хумус янмалтаӈкве манос пусмалтаӈкве э̄ри, манарыл тыттуӈкве, та маныр. Китахтем щё̄с китыглавēсыт, маттем та хассыт. Китыт хо̄тал ос са̄лыл кассыт.
А̄лпыл лов щё̄с порат ӯс мир са̄лы ӯрнэ ма̄хманув касыл сунсуӈкве та атхатасыт. 400 мēтра са̄виттем минуӈкв э̄рыс. Лё̄ӈханыл сака та̄рвитыӈ о̄лыс, акв ла̄кв кос ха̄йтуӈкве э̄рыс, ос нила ма̄т ань во̄ртыпал нупыл илттыг ё̄ӈхыгпа̄лсыт. Тох яласаӈкве, со̄ль, та̄рвитыӈ, хо̄тпа сунэ̄ныл хот-рагатаӈкве вēрми, та̄кыщ ӯнлуӈкве э̄ри. То̄ва хо̄тпа сунэ̄ныл хот-рагаты, са̄лыянэ̄н тох та нуигтаве. Но̄х-вēрмхаты те, сунэ̄н та̄лматы, э̄лаль мины, ат те вēрми сунэ̄н та̄лматуӈкве, юв та хульты. Ка̄сыӈ хо̄тпа наме туп ля̄галаве, са̄лыянэ та нёвумтэ̄гыт. Хотьют пēлпыщ мины, ёл ат рагаты, тав та но̄х-паты. Ты та̄ксар, ка̄ркам ма̄хманув ляльт сунсуӈкве сака пӯмыщ о̄лыс. Округ кӯщай нэ̄ Наталья Комарова тув о̄с ёхталас, каснэ ма̄хманув ёт мощ потрамас, та̄наныл янытласанэ, сунсыс, хумус та̄н касэ̄гыт.
Хум хо̄тпат о̄влэ̄т са̄лы сунын ӯнтым яласасыт, тувыл товтыл масхатасыт, са̄лыянылн лю̄лим тотвēсыт. Мощ ётылнуве ос тыньщаӈ па̄хвтысыт. Нэ̄т о̄с са̄лыл яласасыт, сунанылн на̄йив та̄лттым кассыт, тувыл хотьют моляхнув са̄лыянэ кēри. Та̄н халанылт ма̄ньщи нэ̄ касыс — Наталья Петровна Канева, а̄ги о̄парищ наме Номина. Тав Саранпа̄вылныл ёхталас. Са̄лыӈ суныл щар ма̄к молях Наталья Петровна тав яласас. Ты номинацият тав но̄х-патыс. Ос хунь пуссын тэ̄ланыл акван-ловиньтавēсыт — хансум нэ̄паканыл, яласан пораныл, са̄лы кēрнэ ва̄рмаль, то̄нт ущ та̄ра-патыс — ань о̄выл места насати ханты нэ̄ Лидия Покачева тав вистэ. Нэ̄ Сургутский районныл ёхталас, «Бураныл» мӯйлуптавес. Хум хо̄тпат халт ос Иван Попов но̄х-патыс, тав Белоярский районт о̄лы, о̄с «Бураныл» майвес.
