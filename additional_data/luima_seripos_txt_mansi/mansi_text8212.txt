
Пēтыр-о̄йка рӯпитамет во̄р ӯргалан хо̄тпаг о̄лыс, ты ма̄гыс тав мощ ёралахтас. То̄нт тав са̄лтат хольт ня̄рпумоспа харпа маснут о̄ньщас, ва̄ӈнаге по̄сыӈыг о̄лсы̄г.
Ань Пēтыр-о̄йка та̄ланэ янгыт, хосат та̄гыл пēнси­ят о̄лы. Ос хунь хо̄тпа юн мисыт ман лувыт о̄ньщи, ӯщлахтын хал ат лик­малы. Тэ̄лы о̄йка Орлик лу­вēтыл во̄рныл на̄йив, пумканыл пум, я̄ныл вит харты. Тувыл ос тэ̄лы сыс тит-хӯрум щёс са̄тлов вēрыстан яныг па̄вылн яланты, мирколн ман почтан ва̄тихал акваг э̄рмыгла̄лы. 
Тӯяг, я̄ӈк на̄тнэ э̄тпост, Пēтыр-о̄йка во̄рн о̄луӈ­кве ва̄нтлы, тот таквсы мус о̄лы. О̄лнэ ма̄тэ тав Пум ва̄рнэ па̄влыг ла̄витэ. Тув ялнэ ма̄гыс пēс тēр ха̄прищ ос мотор о̄ньщи. Па̄влэ ма̄нь посал хосыт о̄лы, яныг я̄ныл па̄влэ ат на̄ӈки. 
Пум ва̄рнэ па̄вылт Пēтыр-о̄йка ма̄нь палат­кат о̄лы, тэ̄нэ ма̄гыс а̄ращ ва̄тат хӯл то̄тапыл ва̄рим талква пасан о̄ньщи, ӯла­сыг пēнтсыл тит норыг пиным о̄лэ̄г. А̄раще нуми-па̄лт па̄рт колала ва̄рыс, ракв порат колала ёлы-па̄лт ӯнлахо̄луӈкве ро̄ви. 
А̄ращныл э̄лнув Жулька а̄мпе ма̄гыс Пēтыр-о̄йка колпал тӯщтыс. Жулька Пēтр-о̄йка палт о̄лмыг­таме па̄сныл атах­тем та̄лыг ēмтыс. 
Аквнакт э̄типа̄лаг тав, щар хот-повырматам кӯтюврищ, а̄ращ ва̄тан ня̄ӈхим ва̄ӈкыс, э̄лум­хо̄ласныл атпыл рохтуп­тахтас. То̄нт Пēтыр-о̄йкан а̄мп татем са̄лиг ēмтыс, улпыл хоты на̄иӈха̄пыл витн патыс, тыса̄вит на̄иӈ­ха̄п ка̄сыӈ хо̄тал я̄ хосыт миннэ̄ныл суйтэ̄гыт. О̄йка а̄мп вотгаластэ, ла̄выс: «Ты манырман жулик ам палтум ёхтыс?» Ётылнув та̄ра-патыс, насати, ты нэ̄ кӯтюв, таима̄гыс Жулькаг таве намаястэ. 
Пēтыр-о̄йка тӯяг Пум ва̄рнэ па̄влэ̄н ёхтынэ̄тэ торыг са̄ртын хӯл алыщ­лаӈкве вуйхаты, ты ма̄гыс тав я̄нас ма̄ньха̄п о̄ньщи. Хӯлпыт ӯнтты, хо̄тал сыс хӯлпанэ сунсыянэ, пувум хӯланэ солвалтыянэ, то̄с­лыянэ, ёхулыг ос хорыг ва̄риянэ. Тэ̄лы ты сōпасыт э̄рмыглэ̄гыт, то̄сам хӯлыт а̄мпытн ос мисытн па̄йта­вет, солвалыӈ хӯлыт ёма­щакв ёвтавет, ты хосыт ня̄нь винэ олн сэ̄луӈкве ро̄ви… Пум са̄груӈкве Пēтыр-о̄йка о̄йттур э̄т­пост ущ о̄вылтахты.
Ань Пēтыр-о̄йка хӯл­панэ сунсуӈкве ялыс. Ёхтыс, а̄мпе ма̄гыс посым пӯт ва̄рыс, пормасанэ-о̄лтуланэ а̄ращ колала ёлы-па̄лн ёмащакв пинт­ласанэ, а̄лпыл тах сака э̄твитыӈыг паты, атиӈк хот-ёсавет. Хуюӈкве щё̄­пи­тахтас. Палаткатэ̄н щал­тыс, ёл-хуяс, номтын ёхтувес: «Во̄рт о̄лнэ то̄ва ӯйхулыт ань э̄ти ущты тэ̄п тисмаясыт, матыр ка̄тн-паттэ̄гыт ман а̄ти? Татем пӯмыщ о̄лнув э̄т о̄лупсаныл ка̄салаӈкве». 
Тувыл о̄йка номылма­тас, хосатнув хоты мат кате­рыт турман э̄тыт суснэ тēр тавēн суссылта­вес, сака пӯмыщ ос э̄рнэ ут, э̄тыт аквтоп хо̄тал порат сунсыглаӈкве ро̄вē­гыт. То̄нт Пēтыр-о̄йка ном­сас, хуньт тах тамле ут о̄с ёвты. Ат ёвтыс, ты урыл сыме то̄ванакт ща̄ргыглы: «Аман та̄лыт молях ми­на­сыт, аман ат ва̄сум, хо̄т тамле утыт тыналавет, аман арыг олн нэ̄мхуньт ат о̄щсум, тох э̄ти суснэ тēр ут атпыл ёвтсум. 
Ва̄руӈкве таӈхум то̄ва мо̄т ва̄рмалянум о̄с ат ва̄рсанум... Маныр ань ты урыл тыстуӈкве, ка̄сыӈ хо̄тпа То̄румн хӯлтум такви щир о̄лупсал о̄лы. А̄нумн ща̄гтым о̄луӈкве э̄ри, тэ̄та̄л хунь ӯнлэ̄в: пы­ганум во̄раēгыт, ам тыт хӯл алыщлэ̄гум, нэ̄квем юн, па̄вылт, мисанэ-лу­ванэ ёт о̄лы…»
Пēтыр-о̄йка ка̄сыӈ э̄т мо̄т-мо̄т ва̄рмалит урыл номылматыгла̄лым, тыс­тувъялым, ёл та ояве. А̄л­пыл тав ӯйрищит луйгын суянытл но̄х-са̄йкалы. Тыхо̄тал но̄х-са̄йкаламēт, ты кос нё̄тнэг ӯйрищит э̄ргысыт-луйгысыт, ос о̄йка сымēт матыр мат ма̄нь та̄рвит суйтыс. Тавēн оям рущ ӯлмаяхтас, аквтоп тав во̄р па̄лныл тӯйтыг­лахтым Пēтыр-о̄йка бензинэ тӯлматаӈкве юв. 
«Я-та-ты, э̄рыӈ бензи­нум хот-тӯлмантавес?!» О̄йка палаткатэ̄ныл ма̄нь­лат пыг хольт кон-ква̄ла­пас, нирщахыл нупыл маттем вēрмыс, та ха̄й­тыс. Бензинэ ӯнттум ма̄тэ̄т о̄лыс. Ювле Жулька та̄ра ё̄миматэ, а̄мпēн мо­вала̄лым ла̄выс:
– О̄щнэ щёлмēн ёмас ӯргалэ̄лн! Тав та̄лэ юв минуӈкве ат вēрмимēн тах.
Пēтыр-о̄йка ма̄-витэ нупыл сунсым, сэ̄кв лы­лыēпыл лылтым, ӯйри­щаквет луйганыл хӯнлым, аквматэ̄ртн сыме ты рот­мыс. Тав а̄раще палтыс, ща̄йпутэ тагатас, тэ̄пъя­лас ос хӯлпанэ сунсуӈкве та минас.
Кӯпнит ма̄нь ха̄птēтэ хум тӯп ё̄рыл посал хосыт пēлпыщ лаквыс. Ка̄сыӈ хӯлп та̄глыӈыг хӯлытыл о̄лыс. О̄йка ща̄гтыс: «Матъёмас юил са̄в сол­вал висум, ат те висум, хӯланум хоталь тотнува­нум. Са̄т юи-о̄выл хо̄та­лыт юв ялуӈкве тах э̄ри, хӯланум юв тотыянум. Э̄рыӈ я̄ тальх ма̄хум ёхтэ̄гыт, та̄нанылн хӯл э̄ри».
Хоттай э̄лын, яныг я̄т, мотор суйтыс. Пēтыр-о̄йка ка̄сыӈ мотор суе ва̄стэ. Ань я̄ хосыт мо̄т хо̄н ма̄т ва̄рим пēлуп мотор ми­нас: «Степан Иванович – пиркатир тав мины. Улпыл яныг па̄вылн ва̄рмалянэ ма̄гыс минмыгтас, ювле лё̄ӈхыт тах тыг пӯхталы… Наска̄ссыг рущ хунь ӯл­маяслум. А̄ти сар, ӯлмумт, май, оям рущ о̄лыс. Степан Иванович оям рущиг хунь о̄лы. Тувыл ос бензин тавēн э̄рмыглы, тав а̄мпаранэ тамле утыл та̄глыӈыг о̄лэ̄гыт.
Ам ӯлмаям оям рущум тӯйтыглахтым тыг лакв­ха­тас. Ка̄тэ̄т аквтоп касай о̄ньщас. Ам ос аман­рыг писалюм тав нупылэ тактым тох суиӈыщ ро̄ӈ­хувласум: «Ка̄тагын но̄х-тактэ̄гын!» Ты хосыт ам­тина̄нум ро̄ӈх суюмтыл но̄х-сайкатаслум. Но̄х ат-те рохтынувум, ань ру­щум та̄ра-паттынувлум. Пēс порат ащо̄йкам ос а̄щум потырта̄лсы̄г, тэ̄н о̄с оям рущ ӯлмаялсы̄г, тувыл со̄ль, та хо̄талт рущанэ̄н ёт та хо̄нтхата̄лсы̄г».
Пēтыр-о̄йка щёпритэ консащлым, э̄лаль ном­сахты: «Ам оям рущум аман хотыл ояс. Ань ляпат нэ̄матыр каснаколт а̄ти­мыт. Э̄рыӈ матыр лю̄ль ва̄рмаль ва̄рыс ос мили­цан тинсаве? Маныр пыл тав ва̄рыс, хотыл пыл ат ёхтыс – ты ам оям рущум. А̄нумн таве ёмащакв тыт­туӈкве э̄ри, ва̄им, хо̄тпа тэ̄ӈкв таӈхи. Минырищум, пӯтум пēтылум».
О̄йка па̄г пӯхтыс, ма̄нь ха̄пныл хӯланэ но̄х-а̄лум­тасанэ, а̄раще па̄лтыстэ, посым ва̄рыс, хо̄тал сака лё̄мвоиӈыг о̄лыс. Витын яныг я̄н ялуӈкве щё̄пи­тахтас, посал витыл руще хунь айтытэ, я̄ вит сыс­там­нуве. 
Витн ялыс, тувыл руще ма̄гыс атыӈ ща̄й тэ̄лыг­таӈкве тахмаяс, со̄сыг нир щахылн минас. Ё̄миматэ, номтэ̄н хӯлтвес, тав ну­пылэ хотьют тай сунсы. О̄йка тыг-тув ла̄щлакв сун­сыглахтас, аквматэ̄ртн та̄ра та паттыстэ, хотыл тав нупылэ сунсаве. Тувле­нув минас, рущ ла̄тӈыл та ро̄ӈхувлас: «Наӈ хотьют?»
Сосыг тапа̄лныл хот-рохтум хум но̄х-нэ̄глыс, ка̄тэ̄т тит нēлмуп касай пувыс. Пēтыр-о̄йка хот-ōща­тахтас, тав э̄лы-па̄лэ̄т ва̄нэ хо̄тпатэ лю̄лис:
– Щēрки, наӈ-а?
Хум Пēтыр-о̄йка хащме торыг а̄лты лю̄нь­щалтах­тас:
– Пēтыр-аки, ты – ам…
– Я-та! Наӈ хотыл тыг ёхтысын?
– Ат ва̄глум. Ам бензи­нум холас.
– Наӈ хоталь, ма̄н па̄влувн ялсын?
– А̄ти. Ам Паял палт Ня̄рпа̄вылн ялсум.
– Тувыл ос тыт маныр ва̄рēгын? Ня̄рпа̄выл ло̄ӈ­халь о̄лы.
– Ам юв, амти па̄влумн минасум, тувыл бензинум холас. 
– Щēрки, наӈ наӈти­на̄нн хот-тэ̄лыгтаслын. Наӈын ло̄ӈхаль минуӈкве э̄рыс, ос наӈ алгаль ми­насын.
Хум хо̄тпаг потрамим, а̄ращ по̄хан ёхтысы̄г. Щēрки ща̄гтэ аквтоп Жулькан торгамтавес, а̄мп ōс хот-ща̄гтыс, лэ̄ге хос­гим та порги, та хорты.
Пēтыр-о̄йка мӯй хо̄т­патэ хӯл исмитыл тытты­стэ, ща̄ил айтыстэ. Щēрги ва̄тихал самвита­нэ̄н ёх­та­лала̄ве, тувыл потре о̄ста о̄вылтытэ: «Пēтыр-аки, матъёмас мēн наӈ ётыӈ хо̄нтхат­сумēн. Матъёмас ам бензинум наӈ па̄влын ляпат холас. Мощ э̄лнув холас те, ам во̄рт лё̄м­воитн та тэ̄нувем.
Мōлхо̄тал э̄типа̄лаг па̄г пӯхтынэм порат ам наӈ а̄ращит посым атая­лыслум, ос номсасум, ул­пыл хот тай во̄рт на̄й тэ̄г. Сыпын ха̄ӈхуӈкве пилэ̄­гум, номсэ̄гум, матыр ӯйн те нэ̄главем, писаль та̄л хомус амтина̄нум вуян­тылум. Ха̄пыт хуюӈкве о̄с пилсум, э̄т сыс акваг та хӯнтласум, хотьютн э̄рыӈ ювем. Ам о̄выл щёс амт­тем во̄рт хультсум…
Тыхо̄тал а̄лпыл кӯтюв хортнэ суй хӯн­там­ласум, тыгыл ос хот-рох­тысум. Я̄ ва̄тат нэ̄мхо̄т ха̄п ат на̄ӈки, а̄мпыт хотыл вуйхатэ̄гыт. Номсэ̄гум, улпыл во̄рт ха̄йтыгтан а̄мпыт. Ань май тинат суссылтаве, вахтовикыт рӯпитанэ̄ныл сыс а̄мпа­ныл о̄ньщияныл, тувыл мо̄т ма̄н миннэ̄­ныл порат оссувлыяныл. Тамле а̄м­пыт хо̄тпа ёт те хо̄нтхатэ̄­гыт, пулиг-ма­ныгтыяныл...
– Щēрки, тыт вахтови­кыт хотыл вуйхатэ̄гыт. Ос хотыл наӈ ёхтысын, ла̄вēгыт, ма̄-вой хо̄нтвес, та хо̄тпат тай та̄нти кӯть­ваныл тот оссувлаӈкве вēрмынуваныл. 
Ам Жулькам а̄лпыл, наӈ ха̄пын о̄лнэ нупыл хортыс. Сака ном­тыӈ а̄мп. Мо̄лхо̄тал э̄типа̄­лаг ōс акваг тувле нёлэ тактым, матаре та атынтас. Наӈыт мōлхо̄тал атаястэ.
– Остыгыл. Ам тай аман хомус лё̄ӈхум тэ̄лыг­тас­лум, мо̄т нупыл минамум. Номилум, хӯрум щёс акв сэ̄й нёл та̄ра-ял­сум, ном­сытемт, э̄ла та мина­сум, а̄ти, о̄с та сэ̄й нёлын нэ̄г­лэ̄гум. Пуӈкум щар хот-тэ̄лыглас. Тувыл сунсэ̄гум, э̄лы-па̄лумт пēлуп ха̄п нуйхаты, тав юи-па̄лэ̄т та минмыгтасум. Хунь ха̄п тумп тапа̄лн па̄тырас, ам тав нēр лё̄ӈхе коим юил та миныслум, тит щёс тōсам ма̄т ёл-хōигласум.
– Наӈ хōигламын то­рыг манрыг ат суссын, я̄ хоты нупыл ови? Тувыл ос э̄ти манрыг а̄ращ ат па̄лтсын? Щēранка ат о̄щ­сын? 
– Я̄ ов урыл ам атпыл номсасум, щēранка о̄щ­сум, на̄й палтуӈкве пил­сум. На̄йивн во̄рн минуӈ­кве э̄рыс, ам во̄рныл пи­лэ̄гум. Пēтыр, ос наӈ бензин тыт о̄ньщēгын???
– Бензин??? Мощ о̄лы. Наӈ па̄влын мус ат тōвыл­хаты. Хунь бензин холы, хомус ло̄ӈхаль минасын, тохи па̄влын мус вос на̄тавен. 
Пēтыр-о̄йка бензинэ Щēркин миннэ̄тэ порат, ща̄гтым номыл­ма­тас: «Матъёмас ам оям рущум – ва̄нэ хо̄тпам».
– Щēрки, акв-тит хо̄та­лын э̄рыӈ хультэ̄гын?
– А̄ти, ам ат вēрмēгум. Рӯпатан э̄ри.
– Наӈ хōт рӯпитэ̄гыт?
– Ам ня̄врамыт ОБЖ урокын ханищтыянум.
– Ты манырсыр урок?
– Ня̄врамыт ханищ­ты­янум, хомус та̄рвитыӈ по­рат ӯргалахтуӈкве э̄ри.
– Тэ̄-э, наӈ тай ханищ­тыянын…
Щēрки минмыгтамет, титыглахтас:
– Пēтыр-аки, ань хоталь нупыл а̄нумн минуӈкве?
Светлана ДИНИСЛАМОВА
