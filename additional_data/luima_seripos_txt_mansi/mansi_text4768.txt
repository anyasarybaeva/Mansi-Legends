
О̄йттур э̄тпост Ханты-Мансийск ӯст «Лылыӈ со̄юм» колт рӯпитан ма̄хум ня̄врамыт ма̄гыс парщин колыӈ лагерь ва̄рыгласыт. Ӯсыӈ ня̄врамыт во̄р ма̄т са̄ттем о̄лсыт, ӯщлахтасыт.
Юи-о̄выл хо̄тал ня̄врамыт ханищтан хо̄тпаныл ёт йӣквсыт, са̄ӈквылтасыт, мо̄йтыт суссылтасыт. Ам тот рӯпитам ма̄хум ёт потрамасум, китыглахтасум, хумус та̄н лагерьт о̄лсыт, маныр ва̄рсыт.
 
«Юртыӈ пāвыл»
«Лылыӈ со̄юм» колт пуӈтотнэ нэ̄ Татьяна Савельевна Хозяинова тох ла̄выс:
— Тамле парщин колыӈ ла̄герь о̄выл щёс ма̄н мо̄лты та̄л ва̄рыгласув. То̄нт ма̄н ты тэ̄лав намаяслув «Юртыӈ па̄выл». О̄выл щёс атхунь та̄рвитыӈ о̄лыс, са̄всыр кӯщаит ёт потыртасӯв, о̄лнэ ма̄ та̄рапаттысӯв. Лēккарыт ма̄н ётув ка̄сащасыт, МЧС па̄лыл хум хо̄тпат парщин колыт тӯщтысыт, пасанытыл ос хуйнэ пормасытыл майвесӯв. 
Мо̄лты та̄л ня̄враманӯв ӯйхул, хӯл ос лӯптат ханищтан а̄гирищит-пыгрищит ёт о̄лсыт. Пуссын аквъёт исследовательский тэ̄ла ва̄рсыт, микроскоп нампа утыл хӯлыт нупыл суссыт, со̄рыг ӯйит (описторхоз) киссыт. Ань ос та̄н мо̄йтыт ловиньтасыт, са̄ӈквылтаӈкве ос йӣквуӈкве ханищтахтасыт, татем пӯмыщ концерт щё̄питасыт. Матъёмас хо̄талыӈ хо̄талаквет о̄лсыт, ня̄врамыт мӯсхал щирыл ӯщлахтасыт, ёнгасасыт. 
Хӯрум э̄рнэ тэ̄ла вāрсув
Ханищтан нэ̄ Надежда Константиновна Бушуева тох потыртас:
— Ты та̄л тыт хус ня̄врам о̄лыс. Ма̄н нила хо̄тпа та̄н ётаныл э̄тэ-хо̄талэ о̄лсув, рӯпитасӯв. Ня̄врамыт тыт о̄лманыл сыс хӯрум э̄рнэ тэ̄ла ва̄рсыт: э̄ргын-са̄ӈквылтан ва̄рмаль ханищтасыт, йӣквуӈкве ос ма̄щтырлахтуӈкве ханищтахтасыт. О̄выл хо̄тал китыгласанӯв, хотьют маныр ва̄руӈкве ка̄сащи, тув вос хасхаты. Тувыл хоть-ют хоталь ка̄сащас, тот пувиньтахтас. На̄н ань тыхо̄тал та̄н щё̄питам тэ̄ланыл ты суссаны̄н. 
Ты хо̄талыт сыс а̄гирищит ос пыгрищит халанылт ва̄йхатасыт, юрщмахтасыт, ань ла̄кква-мингалаӈкве ат таӈхēгыт.
 А̄лпыл та̄н ётаныл матыр ханищтасӯв, пӯ-мыщ тэ̄лат та̄рапаттысӯв, хо̄талъя̄т юи-па̄лт са̄всыр щирыл щакв-щисӯв. Э̄типа̄ла кастыл сыре-сыр конкурсыт щё̄пита̄лсув, ёл-хуйнэ̄ныл э̄лы-па̄лт ос маттем ёнгасасыт. Татем та ха̄йтыгтэ̄гыт, щар хот-рēгтыглавет, витыг пēрыглэ̄гыт. 
Ня̄врамыт янгыщ пуссын Ханты-Мансийск ӯсныл о̄лсыт, туп акв пыгрищ Ха̄льӯсныл ёхталас. Сосса ня̄врамыт коныпал рущ ос мо̄т мир а̄гирищит, пыгрищит о̄лсыт. 
Ам номсэ̄гум, тыт о̄луӈкве ка̄сыӈ ня̄врамн мӯстыс. Юи-о̄выл кит хо̄тал та̄н китыглахтуӈкве патсыт, манрыг ат ро̄ви э̄лаль тыт о̄луӈкве, китхӯрум хо̄тал о̄с о̄лнувыт. Та̄н номсэ̄гыт, кӯщаит ёт татем молях потыртахтуӈкве та ро̄ви. Ма̄н ювле ла̄вēв, туп акв са̄т тыт о̄луӈкве ла̄ввесӯв, э̄лаль мо̄т ня̄врамыт о̄луӈкве патэ̄гыт, мо̄тыт та̄л тах тыг о̄с ёхтэ̄н, на̄нан ӯруӈкве патыянӯв. 
Ня̄врамыт ёт йӣквсум
Ма̄ньщи хум Владимир Савельевич Меров ня̄врамыт йӣквуӈкве ханищтасанэ, тав о̄с акв-кит ла̄тыӈ ла̄выс:
— Ам тыт хо̄т хо̄тал рӯпитасум. Ты во̄р ма̄кве лылыēпе татем сыс-там, ёмас номтыл тыт о̄лсӯв. Ма̄н «Лылыӈ со̄юм» ханищтахтын колувныл хус ня̄врам ӯщлахтас, мо̄т ханищтахтын колныл ос ва̄т ня̄врам. 
Та̄н пуссын акв ляпат о̄лсыт, юрщмахтасыт, парщин коланыл ман палатканыл акв ляпат лю̄льсыт. Та а̄гирищит, пыгрищит спорт тэ̄ла ёмащакв ва̄ганыл, са̄всыр касылыт ва̄рыгласыт, пуссын аквъёт кассыт, ёнгасасыт. 
Ма̄н ос лӯи ма̄ мир касылыт суссылтасӯв, та̄нанылн пӯмыщ, сун ӯлтта поргысыт, ня̄л па̄хвтысыт, та маныр. Номтыл о̄с кассыт. «Мамонты» нампа ён-гил ня̄врамытын сака мӯстыс — то̄ваныл хот-тӯйтхатэ̄гыт, мо̄таныт ос та̄наныл кинсыяныл, хотьют пувияныл, но̄х-а̄лмияныл, та тотыяныл. Та са̄вит мовиньт, ощхуль, ня̄врамытн сака пӯмыщ о̄лыс. 
Ма̄н, ханищтан хо̄т-пат, план щирыл рӯпитасув. Ам ня̄врамыт ма̄ньщи йӣкв йӣквуӈкве ханищтасанум. Та̄наныл кит группаг уртсанув, ка̄сыӈ такви нам ос девиз о̄ньщас, эмблема по̄слысыт. Акв группа а̄гирищит ос пыгрищит «Са̄снёл» мо̄йт щё̄питасыт, мо̄тананыл «Охсар ос лулы» мо̄йт ханищтасыт.
Тыт ам о̄выл щёс рӯпитасум, ты э̄лыпа̄лт Кышик па̄вылт ос Добрино нампа ӯщлахтын ма̄н ялсум, тот ня̄врамыт ханищтасум. Тот о̄с аквтох во̄р ляпат палаткаӈ лагерь о̄лыс. Ха̄льӯс район Я̄сунт па̄вылт о̄лнэ «Ма̄нь ӯсквен» ка̄сыӈ туи ялантэ̄гум, тот ня̄врамыт ёт йӣквēв, са̄ӈквылтэ̄в. Ань ты а̄гирищит-пыгрищит мо̄лхо̄тал па̄сыл ла̄вēгыт, аман манрыг ла̄герюв та оигпас. Та̄н о̄с аквтыса̄вит хо̄тал иӈ о̄лнувыт, э̄лаль ёнгынувыт, ха̄йтыг-танувыт. 
Пусмалтан лӯптат киссув
 
Ханищтан ма̄ньщи нэ̄ Раиса Мартыновна Гаврильчик тох потыртас: 
— Тыт такем пӯмыщ о̄лыс. Ма̄н ня̄врамытн Советский Союз порат о̄лум ёнгилыт суссылтасув, тох ёнгасым ма̄н ты яныгмасӯв — лаптал, мячикыл ёнгысӯв, ха̄йтсӯв, панкат са̄ӈхващласӯв. Тан ань май акваг телефоныл ёнгасаӈкве таӈхēгыт, хунь ты ёнгилыт урыл потыртасӯв, суссыл-тасанӯв, та̄нанылн татем мӯстыс, ла̄вēгыт, о̄с мощ ёнгасэ̄в.
Ма̄нти касыланув о̄с ва̄рыгласанӯв — ня̄врамыт сун ӯлтта поргысыт, тӯщтым йӣвн ла̄квыт па̄хвтысыт, ё̄вт та̄ратасыт. Каснэ ос ёнгын ма̄гыс э̄рнэ пормасыт ма̄ньщи хум Анатолий Васильевич Вадичупов тав щё̄питас, ма̄н палтув тотыгласанэ.
А̄лпыл са̄йкалэ̄гыт, тыгле-тувле мощ хӯтсэ̄гыт, тувыл тэ̄пъялэ̄гыт. Ня̄врамыт ёмас тэ̄нутыл тотыглавēсыт, акваг по̄йтнэг тэ̄сыт. Тувыл лов щё̄с порат кон матыр ва̄руӈкве та о̄вылтахтэ̄в. 
Ка̄сыӈ хо̄тал та̄н ма̄гсыланыл йильпи потыр щё̄пита̄лсув — во̄рт о̄лнэ ӯйхулыт, во̄рт яныгман йӣвыт ос лӯптат урыл потыртасӯв. Ялпыӈ йӣвыт о̄вылтыт акв-кит ла̄тыӈ ла̄всӯв, ня̄врамаквет ты урыл ат иӈ хӯлыгламыт. Акв а̄гирищ са̄с урыл нэ̄мхуньт ат хӯлыглас, ла̄ви, ты ма̄ныр, ос ам хо̄т ха̄ль хо̄нтэ̄гум. 
Та̄н ань ня̄врамыт ӯсыӈ ма̄т о̄лэ̄гыт, ща̄нь — а̄щанылн во̄рн ат тотыглавет, таима̄гыс то̄ваныл йӣвыт ос лӯптат наманыл ат ва̄ганыл. Тыт са̄в потыр хӯлсыт, хащта̄л матарыт та̄ра-паттысыт, пусмалтан лӯптат та̄ра-паттуӈкве ос кинсуӈкве ханищтахтасыт.
Юн, квартираӈ колт, тай хумус ат о̄луӈкве, тот рēгыӈ, исум вит, газ пуссын о̄лы. Тыт харама̄т са̄ттем о̄лсыт, хо̄тал палыт кон ха̄й-тыгтасыт, ёнгасасыт, э̄ти парщин колт мощ по̄львēсыт. 
Ам номсэ̄гум, ня̄врамытн тамле о̄лупса ва̄ӈкв э̄ри. Хунь ня̄врам кон хоса о̄лы, кон ёнгасы, во̄р ма̄т ё̄мыгты, то̄нт тав ущпылнэг та̄ксарыг ēмты, а̄гмыл ат ēмты. Тыт о̄луӈкве а̄нумн о̄с сака ёмас о̄лыс.
Ты ханищтан хо̄т-панув тамле э̄рнэ рӯпата капай та ва̄рēгыт — ня̄врам ханищтэ̄гыт, ня̄врам ӯргалэ̄гыт. Ань ты э̄тпос атыт щислат та̄н ялпыӈ хо̄таланыл ты ляпамас. Ма̄н, газета ва̄рнэ ма̄хум, та̄наныл янытлыянӯв! Пус ка̄т, пус ла̄гыл вос о̄лэ̄гыт, о̄с са̄в э̄рнэ тэ̄ла вос ва̄рēгыт.
