
Лӯпта э̄тпост округ янытыл о̄лнэ 18 со̄тыра ня̄врам 9 класс а̄стласыт. То̄ват 10 классын ялантаӈкве патэ̄гыт, то̄ват э̄лаль ханищтахтуӈкве минэ̄гыт. 11 класс онтолов со̄тыра арыгкем а̄гит-пыгыт а̄стласыт. Та̄н ань пуссын номсахтэ̄гыт, хоты ханищтахтын колн та̄нки нэ̄паканыл тах тотыяныл.
Югра ма̄т 19 колледжит, училищат ос хӯрум университет ханищтап департамент па̄лныл рӯпитэ̄гыт. Ханты-Мансийск ӯст лēккарыт ханищтан академия ос технолого-педагогический колледжит о̄с ты департаментыл олныл та̄ставет.
Технолого-педагогический колледж кӯщаиг Алексей Сарабаров рӯпиты, лēккарыг ханищтан академият Владимир Янин кӯщаиг о̄лы. Тэ̄н ля̄ххал тотнэ хо̄тпат ёт хо̄нт-хатыгласыт ос ва̄рнэ рӯпататэ̄н урыл потыртасы̄г.
Алексей Сарабаров ла̄выс, та̄н палтаныл 9 ос 11 классыт а̄стлан ня̄врамыт лӯпта э̄тпос о̄выл щислал ос во̄ртур э̄тпос 15 хо̄талэ мус нэ̄паканыл кēтуӈкве вēрмēгыт. Ты та̄л тот 375 э̄лумхо̄лас бюджетный местат ханищтахтуӈкве патэ̄гыт.
Ма̄хум тот ня̄врам ӯргалан хо̄тпаг, нāиӈ-ха̄пыт яласан хо̄тпаг, тэ̄нут пāйтнэ хо̄тпаг, ма̄нь лēккарыг, кол ӯнттын хо̄тпаг ос са̄в мо̄т рӯпата ва̄рнэ хо̄тпаг ханищтавет.  Ты та̄л тот о̄выл щёс «Гостиничное дело» нампа специальность ва̄рвес.
Ка̄сыӈ та̄лныл са̄внув хо̄тпат ты колт ханищтахтуӈкве ка̄сащēгыт, ты ма̄гсыл то̄ва ня̄врамыт та̄нки олн ойтэ̄гыт. Акв ханищтахтын та̄л 68 со̄тыра солко̄ви ойтуӈкве э̄ри. Са̄в пыгыт ань электрикыг ос рущ ла̄тӈыл ла̄внэ «информационные технологии» нампа специальность щирыл ханищтахтуӈкве таӈхēгыт, акваг са̄в э̄лумхо̄лас нэ̄паканыл тув тотяныл.
Ты та̄л лēккарыг 150 э̄лумхо̄лас ханищтахтуӈкве вивет. Ты урыл лēккарыт ханищтан академият кӯщай хум Владимир Янин ла̄выс. Тот 100 бюджетный места ва̄рвес ос 50 места ма̄гсыл олн ойтуӈкве э̄ри. Акв та̄л 166 со̄тыра солко̄вил миӈкве э̄ри.
Кӯщай хум ла̄выс, ты колн са̄в ня̄врам та̄нки нэ̄паканыл тотэ̄гыт, тувыл то̄ва а̄гит-пыгыт лēккарыг ханищтахтуӈкве ат вēрмēгыт ос о̄выл курсныл по̄хын минэ̄гыт. Ань ты кол урыл мо̄т ма̄тт о̄лнэ ма̄хум ёмащакв ва̄гыт, тыи ма̄гсыл юи-о̄выл тāлыт сыс Уральский округныл о̄лнэ са̄в ма̄ньлат хо̄тпат тыт ханищтахтэ̄гыт.
