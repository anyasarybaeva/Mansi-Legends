
Саранпа̄выл нэ̄ Екатерина Павловна Рокина ёт ам ня̄врамыт ӯщлахтын «Ма̄нь Ӯскве» ма̄т хо̄нтхатыгласум, тав тув лēккарыг рӯпитаӈкве ёхталас, рӯпататэ ос о̄лупсатэ урыл потыртасмēн. 
Екатерина Павловна тох потыртас:
– Ма̄н а̄тяв оматэ, ты ма̄н щащēквав, ё̄рн нэ̄ о̄лыс, тав наме Ирина Зиновьевна Мохтэ, о̄пав саран хум, наме Павел Николаевич Рокин о̄лыс. Тэ̄н Коми ССР ма̄т са̄лыӈ щēмьят яныгмасы̄г, та̄н колта̄гланыл са̄лыяныл ёт нё̄рт ос тунрат яласасыт. 
Ōпагув-щащēквагув Колва па̄вылт акван-ми­насы̄г, тот ялпыӈколт ак­ван-вēньщтавесы̄г. Та по­рат тамле ва̄рмаль ва̄­рыг­лавес. Щащēквам 17 та̄лэ о̄лыс, о̄пам 18 та̄лэ, тэ̄н акван-о̄лмыгтасы̄г ос лов ня̄врам о̄ньщигласы̄г.
А̄тям щар ма̄ниг о̄лыс, тав ул нилах-атах та̄лэ то̄влыс, то̄нт оматэ а̄тимыг ēмтыс. Āтям наме Павел Павлович, тав янгыг ēмт­мēт саран нэ̄ тотыс, омав наме Агния Александро­вна Филиппова о̄лыс. 
Пēс порат саран ма̄т са̄лыт патыглаӈкве пат­сыт, матырмат а̄гм тув ёхтыс, таима̄гсыл о̄пагув-щащē­квагув нё̄р тапал­ныл тыгле ма̄ньщи нё̄рыт нупыл ва̄нтлысы̄г, то̄ва ня̄враманэ̄н тыт округувт самын патсы̄г, тэ̄н са̄лыӈ­колныл на̄лув Кимкъясӯй па̄вылн ёхтала̄лсы̄г. Ам а̄тям Кимкъясӯйт самын патыс. 
Āтям омав Ха̄льӯсныл нэ̄г тотыстэ. Тав Ха̄льӯс­ныл о̄лыс. Тэ̄н акван-минасы̄г, нё̄рт яласасы̄г ос аквъёт аквхуйплов ня̄врам о̄ньщигласы̄г. О̄выл а̄гирищтетэ̄н ма̄нь порат а̄тимыг ēмтыс, ма̄н лов ня̄врам – хо̄т пыг ос нила а̄ги пуссын акван-нё̄тхатым яныгмасӯв ос тыт Саранпавылт ань о̄лэ̄в. 
Акв увщиюв туп мо̄т хо̄н ма̄т Германият 23 та̄л о̄лы, тав ма̄н та̄лув ка̄сэ холы ос яныгмам па̄влэ̄н ка̄сыӈ та̄л ёхталы. Ма̄н акван-атхатэ̄в, пуссын ща̄гтэ̄в ос аквосытыл халувт нё̄тхатэ̄в.
Омагув-а̄тягув акваг нё̄рт яласасы̄г, са̄лыӈколт рӯпитасы̄г. Омав са̄ртын хотталь щалтыс, тавēн 46 та̄л туп о̄лыс. Āтяв тав юи-па̄лэ̄т туп та̄л арыгтем о̄лыс, са̄лыт ня̄влалым щё̄п­ритэ̄т а̄ньтыл хōйвес, та па̄сыл пуӈк а̄гмыл аквосытыл савалас ос а̄тимыг та ēмтыс. Ма̄н иӈ ма̄ниг хультсӯв, титыт увщиювн янмалтавесӯв. Яныг увщиюв та порат такви щēмьяӈыг, ня̄вра­мыӈыг ēмтыс. 
– Омагын-а̄тягын хоты колт рӯпитасы̄г?
– Ам номилум, хунь иӈ ма̄ниг о̄лсум, то̄нт ман о̄выл пиркатат яласасӯв, тот пиркатирыг Прокопий Валей о̄лыс. Ам хунь ат манос хо̄т та̄лум о̄лыс, то̄нт а̄тяв лов пиркатат пиркатирыг паттувес ос тот холаме мус та рӯпитас.
– Тот хоты щēмьят рӯ­питасыт? Ма̄ньщит манос сараныт о̄лсыт?
– Тот ма̄ньщит ос сараныт пуссын аквъёт рӯпитасыт. Ам Вынгиле­выт номиянум, Агафья Алексеевна ос Василий Николаевич Вьюткиныг номиягум, тэ̄н то̄нт иӈ ма̄ньлат хо̄тпаг о̄лсы̄г, ам омам Агафья Алексеевна ёт руманэг о̄лсы̄г, омам янгыгнув о̄лыс кос ос тэ̄н халэ̄нт нё̄тхатсы̄г, матыр-а̄ти пуссын аквъёт ва̄рсы̄г. 
– Са̄лыӈколт о̄лмын по­рат халынт хоты ла̄тӈыл потыртасын?  
– Ма̄н халувт ма̄ньщи ос саран ла̄тӈыл потыр­тасӯв, рущ ла̄тӈыл ня̄в­ра­мыт ат ха̄ссыт, ома­нув-а̄тянув, яныгхо̄тпа­нув ма̄ньщи ос саран ла̄т­ӈыл ёмщакв потыртасыт. Ам яныг увщим, каӈкум ма̄ньщи ла̄тӈыл алам сака ёмщакв торгамтэ̄г ос потыртэ̄г.
– Наӈ хумус номсэ̄гын, са̄лыӈколт о̄лум ма̄хум та порат манрыг тит ла̄тӈыл потыртаӈкве вēрмысыт?
– Ам номсэ̄гум, ты та̄н халанылт ёмщакв о̄лсыт, ос мо̄т мир янытласаныл. Пēс йис ва̄рмалит ва̄са­ныл ос тащирыл э̄лаль ва̄рсыт. Ма̄н ма̄нь порат хунь са̄лыӈколт о̄лсӯв, то̄нт ма̄н рущ ла̄тыӈ ат ва̄сӯв, ат потыртасӯв. Шко­лан ханищтахтуӈкве хунь то­тавēв, то̄нт нуле­вой классыт рущ ла̄тӈыл по­тыр­таӈкве ханищ­та­ве­сӯв, тувыл ущ э̄лаль ловиньтаӈкве, хансуӈкве ханищтахтасӯв. Тох пус­сын са̄лыӈколныл тотым ня̄врамыт ханищтавēсыт.
– Екатерина Павловна, школа а̄стламын юи-па̄лт хоталь ханищтахтуӈкве минасын?
– Ōвлэ̄т ам Свердловск ӯсн минасум, тот экзаме­ныт ёмщакв хассум, вуй­вēсум ос ханищтахтуӈкве та патсум. Тот о̄луӈкве ат вēрмысум, ӯс сака яныг капай, ам ма̄нь па̄вылныл о̄лсум, ам кастылум тот о̄луӈкве сака та̄рвитыӈ о̄лыс.
То̄нт та̄л охса ханищ­тах­тасум, нэ̄паканум ви­са­нум ос юв та мина­сум. Кӯщаянумн ат кос та̄рт­вē­сум, ам ёмщакв ханищ­тахтасум. Юв ёхтысум, па̄влувт «Оленёнок» ня̄в­рамыт колт рӯпитасум, туи нэ̄паканум Ханты-Мансийский медицин­ский училищан тēтсанум. Тув вуйвēсум ос ма̄нь лēк­ка­рыг тот ханищтахтасум. 
- Училище а̄стламын юи-па̄лт рӯпитаӈкве хоталь тēтвēсын манос наӈти хоталь ка̄сащасын, тув минасын?
– Ма̄н то̄нт ла̄кква ма̄н тēтвесӯв. Ам Октябрь­ский район Андра па̄выл пӯльницан рӯпитаӈкве тēтвēсум. Тот ам о̄влэ̄т нэ̄ хо̄тпат отделеният рӯпитасум, капельницал, уколыл ва̄рсанум. 
Ма̄нь лēккар ат то̄­выл­хатас, ӯщлахтын хо̄­тал та̄л рӯпитасӯв, то̄ва хо̄талт налымантем ка­пель­ница ва̄рыгласум. Тох рӯпитаӈкве ам молях хань­щувла­сум. Ты халт трав­матоло­гия ос хирур­гия отделе­ният рӯпи­та­сӯв, хоты ма̄т хо̄тпа ат то̄вылхаты, тув та тēтавēв. 
Тувыл ам о̄с э̄лаль анастезиологыг ханищ­тахтуӈкве тēтыглавēсум. Тох ам э̄лумхо̄лас опера­циял ва̄рнэ порат рӯпи­тасум, сака а̄гмыӈ хо̄тпат пусмалтасӯв, хо̄тпа пус­малтан рӯпата ам сака э̄руптылум. Ам нила классыт ханищтахтамум порат то̄нт номсуӈкве патсум, лēккарыг тах рӯпитаӈкве патэ̄гум. 
Андра па̄вылт ам 13 та̄л рӯпитасум, тот пыгагум самын патсы̄г, тох ēмтыс, мēн о̄йкамēн­тыл титтыг-минасамēн, ам Саранпа̄вылн ювле ёхтысум. Анатолий пыгум ва̄т нупыл нёлолов та̄лэ, тав «Роснефть» ма̄т ма̄-во̄й но̄х-вуим рӯпиты. Дима ма̄нь пыгум на̄йпос ва̄рнэ ма̄т рӯпиты, тав Ханты-Мансийск ӯст колледжит ханищтахтас, ань ос юил ялым Казан­ский госуниверситетт ханищтахты. 
– Наӈ Саранпа̄вылн ёхтумын порат хо̄т рӯпитаӈкве патсын?
– Ам о̄влэ̄т та̄л охса­тем ма̄нь ня̄врамыт колт рӯпитасум, тувыл пӯль­ни­цат ма̄нь лēккар рӯпи­тан ма̄ ликмыс, ам тув мина­сум, тот ма̄хум уколыл ва̄рим, нюлмияныл пēрим тит та̄л рӯпитасум. 
Тувыл ам рентген-лаборантыг ханищтах­туӈ­кве тēтвēсум, та юи-па̄лт хӯрумхуйплов та̄л тот рӯпитасум, тувыл акв­осытыл а̄гмыл хартуӈкве патсум. Та рӯпатам сака кос э̄руптаслум ос тох ēмтыс, по̄хын та минасум. 
Ань школа ӯргалым рӯпитэ̄гум, ты рӯпатам о̄с э̄руптылум, ня̄врамыт ёт рӯпитаӈкве татем ёмас о̄лнэ̄тэ, сунсэ̄гум, хумус та̄н яныгмēгыт. Тыг ёхту­мумт мо̄т хум ва̄р­сум, Аня а̄гим ань акв­хуйплов та̄лэ, тав а̄нумн «Ма̄нь Ӯсквен» ялнэ урыл потыртас. Ты тув Любовь Павловна а̄нум акв сме­нан лēккарыг рӯпи­таӈ­кве во̄выстэ, ам та̄ра ка̄­сащасум. Тыт ня̄врамыт халт рӯ­питаӈкве сака ёмас. 
Аням мо̄лты о̄выл щёс тыг ёхталас, ань ка̄сыӈ туи тыг во̄вхаты. Ла̄ви, тыт таса̄вит рума а̄гирищ хо̄нтыс, аквъёт матыр-а̄ти ва̄рēгыт, ёнгасэ̄гыт, са̄всыр номтыӈ ма̄хмытын ханищтавет. Тыг ёхталаме юи-па̄лт сэ̄ръёрыг ēмтыс. 
Юн ам таве сака матыр ва̄руӈкве ат ла̄вилум, тыг ёхталаме па̄сыл ань такви татем ка̄ркамыг ēмтыс, а̄нумн колсори рӯпата ва̄руӈкве нё̄ты, ла̄вуӈкве ат э̄ри, такви ка̄салы маныр ва̄руӈкве э̄ри. 
Тыт Любовь Павловнан сака ёмщакв ханищтавет, ма̄ньнув ня̄врамыт сунсэ̄­гыт, яныг а̄гит ос пыгыт нупыл хумус та̄н рӯпи­тэ̄гыт, о̄лнэ ма̄ныл хот-щё̄питэ̄гыт, та̄н тув сун­сым та̄нти о̄лнэ ма̄ныл сыс­тамыг о̄ньщияныл. Ка̄тыл щаквщуӈкве ха­нищ­тахтэ̄гыт, по̄слэ̄гыт, ма̄ньщи ла̄тыӈ ханищтэ̄­гыт. Тыг рӯпитаӈкве ма̄нь­лат нэ̄т ос хумыт вивет, та̄н ня̄врамыт ёт рӯпитаӈ­кве сака ёмщакв ха̄сэ̄гыт. 
Тыт со̄вт амтина̄мн ю̄нт­сум, хунь а̄стласлум, щар ня̄врам хольт хот-ща̄гт­сум, насати, са̄сныл со̄вт ю̄н­туӈкве та вēрмы­сум. Ня̄врамыт пусмалтан халт щаквщуӈкве ӯнтылматыг­ла̄лсум. 
Галина КОНДИНА
