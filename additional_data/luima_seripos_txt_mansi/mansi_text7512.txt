
Округт о̄лнэ сосса мир ка̄сыӈ тӯя «Ӯринэ̄ква хо̄тал» сака ӯрияныл. Пēс йис та̄гыл ты э̄тпос са̄тыт хо̄талэ̄т ялпыӈ хо̄талув янытлылӯв. 
Ханты-Мансийскат о̄лнэ мир «То̄рум Маа» нампа музей кант акваг мӯйлэ̄­гыт. Ты тӯя ӯсыӈ ма̄хум кит щёс мӯйлуӈкве тув во̄виньта̄лвēсыт, хотьют вēрмысыт, са̄тыт хо̄талт ёх­та­ласыт. Мо̄таныт онто­лов щислат тув ялсыт. Сас ма̄лтып, хо̄талыӈ хо̄талыг о̄лсы̄г, ма̄хум ёмщакв ӯщ­лахтасыт, посыӈ номтыл э̄лаль о̄лнэ нак по̄йкща­сыт.
Музейт рӯпитан хо̄тпат са̄всыр касылыт, ёнгилыт щё̄пита̄лсыт. Са̄тыт щис­лат хантыт, ма̄ньщит ёт №3 школат ханищтахтын ня̄врамыт, педагогический колледжит ханищтахтын а̄гит-пыгыт мӯйлысыт. 
Тынакт тӯйтэ осыӈ, иӈ ат толыс, таима̄гыс а̄гири­щит-пыгрищит тӯйтныл ӯринэ̄ква хури ва̄рсыт, тувыл йӣвт ханнэ по̄сыт нупыл пувыр тӯйт-потал­ыт па̄хвтысыт. 
Пыгрищит пуссын ня̄л та̄ртуӈкве сака тахсыт, ос ты э̄лы-па̄лт та̄нанылн мо̄т ма̄т касуӈкве э̄рыс. О̄влэ̄т ня̄врамыт по̄слысыт ос а̄мщит хащсыт, тувыл халанылт кассыт. Ка̄сыӈ ма̄т та̄н нэ̄пак-ло̄мтыл майвēсыт, са̄внув атнэ̄ныл порат ма̄гыӈ кампēткаг пēнтсаныл.
Тувыл «Хо̄тал» нампа театрыт рӯпитан артистат ма̄ньщи мо̄йт суссылта­сыт. Хумус хӯрум ягпыгыт нэ̄ тотсыт. 
Мӯйлын хо̄тпат халт Татьяна Ульрих о̄лыс, тав №3 школат ханищтан хо̄тпаг рӯпиты. Тав ня̄в­рамыт музей канын то­тыгласанэ ос ла̄выс: 
– Ма̄н са̄в щёс тыт мӯйлысӯв, ма̄навн тыт сака мӯсты, ма̄тэ такем ёмас, во̄рыӈ ма̄т лылыēп сыстам. Тыхо̄тал ма̄н тыг во̄ввесӯв, ма̄н ща̄гтым та̄ра та ёхтыгпасӯв. Ма­ныр ка̄с ва̄рыглаве, ма̄н пуссын ва̄ганӯв, тувыл ма̄нки о̄с пӯмщалахтэ̄в. Матыр ат ва̄нэ тэ̄лат ки­ты­глыянӯв, ос а̄гирищит-пыгрищит тыт матыр щакв­щуӈкве ханищ­тавет. 
Ам ань амки ня̄л па̄хв­туӈкве таӈхēгум кос, таи­ма̄гыс ня̄враманум ёт са̄всыр ма̄т касэ̄гум. «Хо̄тал» нампа театр ён­гиланэ сунсуӈкве а̄нумн сака пӯмщиг о̄лы. Тамле ялпыӈ хо̄талыт ка̄с ва̄рнэ хо̄тпатн яныг пӯмащипа ла̄тыӈ ла̄вēгум. 
Лена Сморчкова, Ханты-Мансийский колледжит ханищтахтын а̄ги, «Ӯрин­э̄ква хо̄тал» о̄с яныт­ла­стэ, тувыл ка̄тыл ва̄рум ӯйрищ хуритэ суссыл­тастэ. Тав ла̄выс, ань ат ва̄гтэ, ты хуритэ таквина̄тэ̄н хуль­туптытэ манос хотты хо̄т­пан мӯйлуптытэ. 
Ты э̄тпост Ханты-Мансийск ӯст Тамара Калинникова, Саран­па̄вылт о̄лнэ ма̄ньщи нэ̄, мӯйлыс. Тамара Михай­ловна тох потыртас:
– Ам на̄н ӯсынт «Ӯрин­э̄ква хо̄талт» мӯйлысум, такем та ёмас. Музейт рӯпитан хо̄тпат ос артис­тат таве ёмщакв щё̄пи­тасаныл. Ма̄н ёнгалтаве­сӯв, э̄ргыт-йӣквыт суссӯв, кассӯв. 
Хо̄тал о̄с ма̄лты­пыг о̄лыс, ма̄хум ёмщакв ӯщ­лахтасыт. Кон пасан ва̄­рыглавес, ма̄н лӯптаӈ ща̄ил айтвесӯв ос атыӈ ня̄нил тыттувесӯв. Ты та̄л сōламат пӯт ат па̄йтыгла­сыт, мо̄лал тыг ёхталамув порат тай сōламат тэ̄сум. 
Саранпа̄вылт о̄лнэ мирув ёт ма̄н Сӯкыръя па̄вылт «Ӯринэ̄ква хо̄тал» янытлылӯв. Тув ма̄ньщит, сараныт, рущит акваг ат­хатыглэ̄гыт, щēмьят ня̄в­ра­мыӈ та̄гыл тот ӯщлах­тэ̄гыт. 
Та̄нанылн тот сака мӯсты. Ма̄хум та̄нки тэ̄нут ёт тотэ̄гыт, исум ща̄ил айтавет. Сыресыр ка̄с ва̄рēгыт. 
Ам «Э̄ргин сым» колн ялантэ̄гум ос ма̄н ма̄ньщи э̄ргыт тот э̄ргēв, йӣквēв. Ты та̄лт ос тыт Ханты-Мансийскат мӯйлысум, о̄с сака пӯмыщ о̄лыс. Ма̄­хумн пус ка̄т, пус ла̄гыл ла̄вēгум, То̄рум ёт, О̄тыр ёт э̄лаль вос о̄лэ̄гыт. Нэ̄мат пи­лыщмаӈ нак ул вос ва̄­щиньтэ̄гыт. 
Сосса ма̄хум та̄нки о̄лнэ ма̄нанылт ма̄ньщит ос хантыт пēс наканыл тахольт э̄лаль тотыяныл, та̄н посыӈ хо̄тал по̄ик­щēгыт, мирыт ань хо̄нт­лын ва̄рмаль та̄л вос о̄лэ̄гыт. 
Тамара МЕРОВА
