
Мирн нё̄тмил ва̄рнэ ма̄хум Ханты-Мансийск ӯст о̄лнэ «Югра-Классик» э̄ргын-йӣквнэ колт «Гражданская инициатива» премиял майвēсыт ос янытлавēсыт. Ты э̄рнэ тэ̄ла мирн нё̄тнэ комитет ос А.Л.Кудрин о̄йка нампа Фонд 2013 та̄лт та̄н ва̄рсыт.

	Ты хосыт та̄н Россия янытыл ёмас тэ̄ла ва̄рнэ ма̄хум та̄ра-паттэ̄гыт, тувыл та̄нанылн нё̄тэ̄гыт, та̄н о̄вылтыт потыртэ̄гыт. Тамле премиял майлым ма̄хум ущпылнэ̄г са̄в рӯпитэ̄гыт, номтаныл тэ̄лаг ēмты. Но̄х-патум организацият та̄нти ма̄наныл урыл тах Москва ӯст потыртаӈкв патэ̄гыт, щар ма̄к ка̄ркам ма̄хум ма̄гыс тот тах всероссийский конкурс ва̄раве. Ты ёмас тэ̄ла палт округ кӯщай нэ̄ Наталья Комарова о̄с вуйхатас, пуӈктотнэ хо̄тпат матарыл акваг нё̄тумта̄лыянэ.

	Кудрин о̄йка атхатам мир нупыл ищхӣпыӈ ут хосыт потыртас: «Ты проект ос национальный премия ма̄н ёмас тэ̄лат ва̄рнэ ма̄хум ма̄гыс щё̄питаслӯв. Россия янытыл номтыӈ э̄лумхо̄лас ос ёмас матыр ва̄рапан мӯтраӈ хо̄тпа атхунь са̄в о̄лы, ос та̄н хо̄т о̄лэ̄гыт, ма̄н ат ва̄глӯв. Та̄наныл та̄ра-паттын ма̄гыс ма̄н тамле тэ̄ла ты ва̄руӈкв номылматсӯв. Хунь тамле хо̄тпат ма̄н та̄ра-паттыянӯв, та̄наныл янытлыянӯв, тувыл та̄н ураныл мирн потыртаӈкве патэ̄в, наманыл ма̄ янытыл вос ва̄вет. Ат та̄л сыс ма̄н са̄в со̄тыра хо̄тпа янытласӯв, олн-ло̄мтыл нё̄тсанӯв. То̄ваныл та̄нти ма̄нанылт кӯщаянылн нё̄туӈкве патвēсыт, та̄н ань сунсэ̄гыт, ма̄хманыл Россия янытыл насати намыӈ-суиӈыг ēмтмыт.

	Ты та̄л конкурсын на̄н ма̄х-манын 239 проект кēтсыт, Россия янытыл ты са̄вит воссыг нэ̄мхотты ма̄ныл ат ёхтыс. Ты я̄тил хо̄тпат нэ̄матарыл ул вос пилэ̄гыт, э̄лаль о̄с аквтох вос рӯпитэ̄гыт».

	«Гражданская инициатива» конкурс 13 номинация щирыл ва̄рыглаве. Ты та̄л округувныл 14 организация но̄х-патыс — Нефтеюганск ӯст о̄лнэ «Здоровое поколение XXI века» нампа ма̄ньлат ма̄хум ӯргалан кол, «СмогуЛиЯ» журнал, «Содружество» нампа а̄гмыӈ-мосыӈ хо̄тпатын нё̄тмил ва̄рнэ кол, Сургут ӯст о̄лнэ «Центр детского творчества», «Страна без наркотиков» накн патум хо̄тпатн нё̄тмил ва̄рнэ кол, Лангепас ӯст рӯпитан «СемьЯ» кол ос мо̄т са̄в ма̄хум янытлавēсыт.
