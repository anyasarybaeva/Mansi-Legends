
Ха̄льӯс районт о̄лнэ нэ̄ хо̄тпат 2015 та̄л па̄сныл ка̄сыӈ та̄л ма̄ньполь э̄тпост акван-атхатыглэ̄гыт ос пуссын аквъёт ма̄щтырлэ̄гыт. Мо̄лты та̄л та̄н Ягрим па̄вылн ёхталасыт ос сакыӈ ня̄рат ю̄нтсыт. 
Ханищтап щё̄питан ма̄гсыл Ха̄льӯс район миркол пāлныл олн та̄с­тыглаве. Ты рӯпата ань таима̄гсыл ва̄рыглаве, Ха̄льӯс районт о̄лнэ нэ̄ хо̄тпат ма̄ньщи, ханты маснут э̄рнэ щирыл, пēс хольт вос ю̄нтэ̄гыт ос ма̄ньлат хо̄тпат аквта щирыл ю̄нсхатуӈкве вос ханищтыяныл. 
Ты ва̄рмаль палт пуӈк­тотым Любовь Каш­ла­това о̄лы. Ханты нэ̄ са̄в та̄л «Югра лылыēп» орга­низацият рӯпитас, ань ос сосса ма̄хум о̄лупсаныл но̄х-во̄рмалтым са̄в э̄рнэ рӯпата ва̄ри. 
Любовь Васильевна ла̄выс: «Ма̄н ка̄сыӈ та̄л матыр ва̄руӈкве акван-атхатыглэ̄в, ты э̄лы-пāлт супыт, нуй сахит ю̄нтсӯв, акв порат турло̄псыт сак­ныл хартсӯв, мо̄лты та̄л совныл ла̄гыл маснут «ниры» ю̄нтсӯв. Щар о̄выл ханищтапув Тэ̄к па̄вылт о̄лыс, тот са̄сныл хусапыт ю̄нтуӈкве ханищтахтасӯв. 
Ма̄н ка̄сыӈ та̄л ма̄нь­поль э̄тпост акван-атха­тыгласӯв. Ань корона­вирус а̄гм ма̄гсыл са̄в мирн акван-атхатуӈкве ат ро̄ви. Ты та̄л ма̄хманув таквсы оигпан э̄лы-па̄лт Ха̄льӯсн мащ­тырлаӈкве тах во̄выг­лыянӯв. То̄нт ма̄н вāтаӈ­то̄р ю̄нтуӈкве патэ̄в».   
Ты ханищтап 2025 та̄л мус рӯпитаӈкве паты. Семинараныл пуссын хунь а̄стэ̄гыт, акв яныг сус­сылтап щё̄питаве, ты та̄лыт сыс ва̄рум, ю̄нтум порма­саныл тот тах сус­сыл­тыяныл. Нэ̄ хо̄тпа маснэ пормасыт тот янытэ̄т ка̄салаӈкве ро̄ви. 
Людмила ТЕТКИНА
 
