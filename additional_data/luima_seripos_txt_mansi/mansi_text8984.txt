
То̄рмув ма̄н ётув такем ща̄гтыс, ма̄ньполь э̄тпос 30 щислат Югорск ӯст «Сӯева̄т па̄вылт» ма̄ньщи музейт «Ӯринэ̄ква хо̄тал» янытлавес. 
Ты урыл ёмас ла̄тыӈ Югорск ӯст о̄лнэ ханты нэ̄ Анна Зайцева ла̄выс: «Ма̄н ты хо̄тал сака э̄руптылӯв, таима̄гсыл ам рӯтанум ты ялпыӈ хо̄тал урыл ёмас ла̄тыӈ ла̄вēгыт. Хунь Ӯринэ̄ква ёхты, ма̄н таве ӯрилӯв. Тамле ялпыӈ хо̄тал вус ка̄сыӈ тӯя ва̄раве. Ма̄н тамле ёмас, нё̄тнэ ма̄т о̄лэ̄в, тыт о̄лнэ сосса мирыт пēс йис пора та̄гыл та̄нки ва̄рмаляныл э̄лаль тотэ̄гыт». 
Сӯева̄т па̄вылт мӯйлын ма̄хум са̄всыр щирыл пӯмщалавēсыт. «Югра Презент» нампа колн ялантан ня̄врамыт ма̄ньщи, рущ йӣкв йӣквсыт. «Прометей» колн ос искусства школан ялантан а̄гит ос пыгыт са̄ӈквылтапыл са̄ӈквыл­тасыт. Ма̄ньщи а̄ги Ульяна Белова о̄с тот ёнгыс. Мо̄т школаныл, садик­ныл ня̄врамыт тув тотыглавēсыт, та̄н о̄с э̄ргысыт, йӣквсыт. 
Ма̄ньщи нэ̄г Дарья Белова ос Людмила Волкова со̄с косамтасы̄г, пӯрлахтан нак ва̄рыгласы̄г ос На̄й-Э̄кван пуӈкпинсы̄г. Людмила Петровна а̄ращин то̄р пиныс. Советский ӯст о̄лнэ ма̄ньщи хум Павел Дунаев са̄ӈквылтапыл са̄ӈквылтас. Тав Сӯева̄т па̄вылт  такви суссылтап ва̄рыглас, йӣвныл яктым аньщарыт, ёнгынутыт ос ма̄ньщи пормасыт суссылтас.
Нё̄тнэ Ӯринэ̄кваг Ирина Лово­нян масхатас. Тав Этногра­фия ос история нампа музейт Югорск ӯст рӯпиты. Ирина тох ла̄выс: «Тыхо̄тал ам щар яныгхо̄тпаг о̄лэ̄гум, ам – Ӯринэ̄ква». 
Ӯринэ̄ква тӯя тоты, нэ̄ хо̄тпат ос ня̄врамыт ӯргалы. Ня̄врамыт са̄всыр ёнгил ва̄рыглавēсыт, та̄наныл тот сака пӯмащ о̄лыс. 
Ма̄щтыр хо̄тпат та̄нки ва̄рум пормасаныл тот тыналасаныл. Ма̄ньщи нэ̄ Дарья Белова турло̄п­сыт, пальсакыт, а̄канит ос мо̄т са̄в­сыр пормасыт тыналас. Ос мӯйлын ма̄хум ма̄щтырлаӈкве ханищта­санэ. Ма̄ньлат ма̄ньщи нэ̄ Анна Бат-Очир ка̄тыл ва̄рим пормасыт тот суссылтас ос тыналас. Тав нё̄тнэ а̄канит сака ёмащакв ю̄нтуӈкве ха̄сы. Ма̄ньщи нэ̄ Югорск ӯст о̄лы ос рӯпиты. 
Ма̄ньщи нэ̄г Дарья Белова ос Федосья Пивненко мӯй ма̄хум ня̄рхӯлыл ос ня̄рнё̄влил тытты­санэ̄н ос ща̄ил айтсанэ̄н. Ка̄сыӈ хо̄тпа со̄ламат тот тэ̄пъялас. 
Мӯйлын мир лотереял ва̄рыглавēсыт, ялпыӈ хо̄талн ёхталам хо̄тпат ма̄нь мӯйлупсал мӯйлуптавēсыт. Ма̄н, Югорск ӯст о̄лнэ ма̄ньщи хо̄тпат, мӯзейт рӯпитан ма̄хумн ты ялпыӈ хо̄тал ва̄рыгламаныл ма̄гсыл яныг пӯмащипа ла̄тыӈ ла̄вēв. Пӯс ка̄т, пӯс ла̄гыл э̄лаль вос о̄лэ̄гыт, ос тамле мӯйлын хо̄тал ка̄сыӈ тӯя вус ва̄рыглэ̄гыт, Югорск ӯст о̄лнэ мир пуссын тув вус во̄выглэ̄гыт. 
Дарья Аментьева   
 
Тӯяг Ӯринэ̄кват ёхтэ̄гыт
Я̄тил миркве, хӯнтамлэтēн!
Тыныӈ миркве, сунсэтēн!
Тӯя хо̄тал ёхтын суйты,
Тӯя хо̄тал йинэ̄т на̄ӈки.
Сэ̄кв во̄трēгыл тӯя ёхты,
Мōртым ӯй ёт тӯя ёхты.
Сунсэ̄н, То̄рум са̄йкатахты – 
Посыӈ самыл ёлаль сунсы.
Со̄рниӈ хо̄тал лӯргын рēгыл – 
Вит лё̄ӈхъясквет ха̄йтантэ̄гыт.
Мо̄ртым ӯй ёт ёхтантэ̄гыт.
Тӯя хо̄тал тыг тотэ̄гыт. 
Ӯринэ̄ква а̄квын э̄ква 
Ёмас ла̄тыӈ - потыр тоты.
Ёралахтым лакватахты,
Са̄п анятыл янытлахты.
Са̄в а̄гиквет, са̄в пыквет
Пуста̄гыл вус нёвитавет.  
Мария Двинянинова 
