
Белоярский район Касум па̄вылт о̄лнэ ханты нэ̄ Анна Степановна Истомина «Потум союм» (Пōлям сōюм) нампа общинат кӯщаиг о̄лы. Манхурип рӯпата та̄н ва̄рēгыт, манса̄вит хо̄тпа тот рӯпитэ̄гыт ос мо̄т тэ̄лат урыл ам ты ханты нэ̄ китыгласлум. 
– Анна Степановна, общинан са̄в та̄л рӯпиты? 
– Ма̄н нила та̄л туп рӯпитэ̄в, общинав 2020 та̄лт ва̄рыслӯв. Касум па̄выл ляпат хӯл алыщ­лэ̄в, во̄раēв ос ла̄хс атэ̄в, пил ва̄тэ̄в, тох олн сэ̄лэ̄в. Хуллор па̄выл ляпат во̄р­колыт о̄ньщēв. 
Общинат ма̄н са̄т хо̄тпа рӯпитэ̄в, ма̄нки халувт пуссын рӯтыг о̄лэ̄в. Хӯланув, пи­ланув Ханты-Мансийск ӯсн тыналыя­нӯв, тот э̄лаль тэ̄нутыг ва̄­равет. Хӯрум та̄л тув кē­тыянӯв. Тэ̄лы ма̄шинал яласан лё̄ӈ­хыл хӯланув тотыя­нӯв, туи я̄ хосыт на̄иӈ­ха̄пыл яныг ӯсн кēтыянӯв. Пилыт, ла̄хсыт па̄влыӈ ма̄хумн ты­налэ̄в, тыт ёвтэ̄гыт. 
– Ань общинат са̄всыр олн-нё̄тмилыл та̄стыг­ла­вет, тох о̄с нё̄тавēн? 
– Юи-о̄выл та̄лыт ма̄н олныл ёмащакв нё̄твесӯв, касыл щирыл грант-ол­ныл та̄стувесӯв. Ты олныл ма̄н холодильник, ква­дроцикл, ха̄п ос мотор ёвтсӯв. Ты коныпал ма̄н о̄с кит яныг проектыг хосыт рӯпитэ̄в, акватэ «Сохраним чистоту хул­лор­ских озёр» намаяс­лӯв. Ты э̄рнэ рӯпатав ма̄гсыл ōс олныл май­весӯв. Ма̄н мо̄лты та̄л тӯя па̄сныл таквсы мус Касум па̄вылт ма̄хум ёт Хуллор па̄вылт ляпат о̄лнэ тӯрыт ва̄таныл порсаныл хот-атсӯв. То̄нт ма̄н аквъёт тӯр ва̄тат хот-сыстамта­санӯв. Та юи-па̄лт ма̄хум па̄йтым хӯлыл тыттыса­нӯв, исмитыл ос щаил айтсанӯв.   
Ос акв рӯпата ма̄н ня̄врамыт, мӯй ма̄хум ма̄гсыл ва̄рēв, та̄наныл Хуллор па̄вылн во̄выглы­янӯв ос тот о̄лум мир урыл потыртэ̄в. Ма̄н ты рӯпатав «Моя родина – Хуллор» намаяслӯв. Ты ва̄рмаль ма̄гсыл о̄с олныл майвесӯв. 
Касум па̄вылт, Бело­ярский ӯст о̄лнэ ня̄вра­мыт ма̄н палтув ёхталэ̄­гыт. Та̄нанылн па̄влувт о̄лум ханты щēмьят, пēс йис ва̄рмалит урыл по­тыртэ̄в. Ам амки ты па̄­вылт самын патсум, яныг­масум, омам рӯтанув пус­сын тот о̄лсыт. 
Ань яныгмам ма̄м урыл пēс потрыт акван-атыянум ос ма̄хумн ты урыл потыртэ̄гум. Ты рӯпата ва̄­руӈ­кве а̄нумн сака пӯмащ. Пēс порат па̄влувт мир са̄в о̄лыс, ётыл ты ма̄т кол­хоз ва̄­рыглавес, ма̄хум тыт са̄лы ӯрим, хӯл алыщлым, во̄раим рӯ­питасыт. Ань кит-хӯрум хо̄тпат туп о̄лэ̄гыт. Хуллор Касум па̄выл ляпат ӯнлы.  
– Тамле олн-нё̄тмил ма̄гсыл нэ̄пакыт э̄рнэ щирыл щё̄питаӈкве э̄ри. На̄н ты рӯпата ва̄руӈкве хо̄т ханищтахтасы̄н? 
– Э̄рнэ нэ̄пакыт хан­суӈкве а̄нум Касум па̄­вылт о̄лнэ нэ̄г Елена Терентьевна Федотова ос Мария Викторовна Кабакова нё̄тэ̄г. Тэ̄н ма̄хманув ва̄ти­хал ханищтапн во̄­выглэ̄г ос нэ̄пакыт э̄рнэ щирыл хансуӈкве ханищтэ̄г. Ос ётыл отчёт-нэ̄пак ёма­щакв ва̄руӈкве нё̄тэ̄г. 
Ам ты рӯпататэ̄н ма̄г­сыл тэ̄натэ̄н яныг пӯма­щипа ла̄тыӈ ла̄вēгум. Матъёмас, тамле рӯпата тэ̄н ва̄рēг ос ма̄хум нэ̄­пакыт э̄рнэ щирыл щё̄пи­таӈкве ханищтэ̄г. 
Анна Степановна са̄в та̄л Касумт са̄лы ӯрнэ совхозт звероводыг рӯ­питас, тот нёхсыт янмал­тас. Ётыл школан тэ̄нут па̄йтнэ хо̄тпаг патхатас. Ос пенсиян хунь минас, «Потум союм» нампа община ва̄рыс. 
Ты нэ̄ ёт ам Югорск ӯст яныг са̄пранит хо̄нт­хатыгласум. То̄нт сосса мир, ма̄-во̄й но̄х-винэ ма̄хум, миркол кӯщаит тот са̄всыр тэ̄лат урыл потыр­тасыт. Анна Степа­новна ла̄выс, тамле кон­ференциян тав о̄выл щёс ёхталас, та̄н по­тыртасыт, округувт об­щинат хумус рӯпитэ̄гыт, ман­хурип та̄рвитыӈ ва̄р­маль о̄ньщēгыт. 
Людмила ТЕТКИНА
