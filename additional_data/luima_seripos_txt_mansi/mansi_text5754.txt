
Ка̄сыӈ мир такви пēс та̄гыл ва̄рнэ тэ̄лат о̄ньщи – лӯима̄ сосса ма̄хум ла̄гыл маснут ос па̄квпалыӈ суп ю̄нтэ̄гыт, рущит катанкат ва̄руӈкве ха̄сэ̄гыт, марийцыт лапти нампа ла̄гыл маснут пумныл сагēгыт, алы ма̄т о̄лнэ мирыт вина пиннэ ос хӯл солвалтан ма̄гыс йӣв пӯщкат ва̄рēгыт. 
Таквсы Нефтеюганск ӯст «Возвращение к истокам» нампа фестиваль о̄лыс, тот са̄всыр мирыт та̄нти пēс йис тэ̄ланыл урыл потыртасыт, ка̄тыл ва̄рум пормасаныл суссылтасыт. На̄н ань Пойковский па̄вылт о̄лнэ хум ос нэ̄ о̄выл­тыт ловиньтэ̄н.
Са̄ӈквылтапыт ва̄рнэ хум
Рущ хум Александр Калинушкин ма̄ньщи са̄ӈквылтапыт ва̄руӈкве ха̄сы, такви ат кос са̄ӈк­вылты, Виктор каӈке тав та̄ныт ва̄г. Ма̄щтыр хум тох потыртас:
– Ты са̄ӈквылтапум нила та̄л ювле хультум порат ӯльпа йӣвныл ва̄рыслум. Аквматнакт пēс хури ка̄саласлум, ханты хо̄тпа по̄слым о̄лы, тав са̄ӈквылтым ӯнлы. Номсэ̄гум, ман­рыг ат ро̄ви тамле инстру­мент ва̄руӈкве, йӣв хо̄­нт­сум, рӯпатам та о̄вылтаслум. Амти ва̄рыслум, ань каӈкум са̄ӈквылты. 
Мēн Башкирият Уфа ӯст самын патсумēн, тот яныгмасмēн. Лӯима̄н 1983 та̄лт ва̄нтлысамēн. А̄тямēн ка̄тыл хурит по̄слыс, йӣвныл матыр-а̄ти ёргыс. Николай каӈкумēн «Народный скульптор Башкортос­тана» намыл майлувес. Тав ка̄тыл са̄всыр ху­рит ёргащлас. Тэ̄н а̄ти­мыг ēмтмēн юи-па̄лт, мēн ягпыгыӈыщ акваг щаквщуӈкве та патсу­мēн. Викторум йӣв­ныл то̄рмыт (ико­нат) ёрги, ам ос са̄ӈк­выл­тапыт ва̄рēгум, ту­выл ра̄кытныл сыре-сыр а̄ныт по̄щгēгум.
О̄лтēмт номсэ̄гум, ма̄н тыт сосса мирыт пēс йис ма̄нанылт о̄лэ̄в, та̄н культураныл ва̄ӈкве э̄ри. Хунь о̄выл са̄ӈквылта­пум ва̄рыслум, номтум татем ёмас, я-ты, ань сосса мир о̄лупса урыл мощ матыр ва̄ӈкве ты патсум.  

Колканын нортнэ то̄р сагнэ нэ̄
Шекерханум Пачаева пēс щирыл ковёрыт ва̄руӈкве ха̄сы. Нэ̄ Дагестан ма̄т самын патыс, тот яныгмас. Лӯима̄н хосат ёхтыс, Пойковский па̄вылн о̄лмыгтас, «Родники» нампа культура центр колт пуӈктоты. Шекер­ханум тох ла̄выс:
– Округ янытыл са̄всыр мирыт хала­нылт юртыӈыщ о̄лэ̄гыт, ка̄сыӈ такви пēс ва̄рма­лит о̄ньщи, ма̄хманыл ма̄щтырлэ̄гыт. Ма̄н ань тыг таима̄гыс ты атха­тасув, ка̄тыл матыр-а̄ти ва̄рēв, мирн пēс йис пормасанув сус­сылтыянув, ты урыл потрамēв. Ам яныгмам Табасаранский район Дагестан янытыл на­мыӈ-суиӈ ма̄г о̄лы. Тот пēс та̄гыл ма̄хум ковёр ка̄тыл ва̄рēгыт. Та ма̄т ка̄сыӈ колт тамле пормасыт о̄лэ̄гыт, то̄ват колнор онтсыл тагатавет, то̄ват ос кол­канын нортавет. Мо̄т па̄влытт ма̄щтыр хо̄тпат ща̄лыголныл сыре-сыр хорамыт ва̄рēгыт, йӣвныл э̄рнэ пормасыт ёргēгыт манос ра̄кыт­ныл а̄ныса̄ныт по̄щ­гēгыт. 
– Акв тамле ковёр манах хо̄тал ва̄раве?
– Ма̄нь ут ва̄рнэ порат, щар акваг рӯпи­таӈкве те, э̄тпос арыг ӯнлуӈкве э̄ри. Яныгнув хорамыт сагуӈкве кӯс­тырнуве. Ос тамле яныг ут капай станок тар­мыл акв хо̄тпан тыгле-тувле пēргата̄луӈкве та̄рвитыӈ, таве нилах-атах э̄тпос сагуӈкве э̄ри. Ты тэ̄ла рӯпатаӈ тēпыл, тав сымын сака ро̄ви, хунь сагим ӯнлэ̄гын, номтын татем ёмас. 
Ма̄н омав ма̄ньта̄гыл сагыс тамле ковёрыт, тав ос анēквагум-ща­щēквагум ва̄рыглам пормасаныл пēс кола­нувт ань тыхо̄тал мус о̄ньщавет. Ка̄тыл ва̄рим пормас хӯрмах-нилах нот палыт о̄лы.
