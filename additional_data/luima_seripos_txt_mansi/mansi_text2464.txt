

	Ва̄т са̄грапнал э̄тпос 8 хо̄талэ̄т Ханты-Мансийск ӯст о̄лнэ соссаӈ мир ма̄к яныг библиотекат акван-атыглавēсыт. Потыр «Антология современной поэзии народов России» ос «Программы поддержки национальных литератур народов Российской Федерации на период 2016-2017 годы» нампа проект ва̄рмаль урыл о̄лыс.

	Москва ӯсныл кит нэ̄г-хумыг ёхталасы̄г, Максим Амелин ос Александра Стрелова. Ты яныг ӯст ма̄хум Антология нампа нэ̄пак-капай щё̄питэ̄гыт. Тэ̄н ла̄вмēн щирыл, рущ мир коныпал Россият о̄лнэ мо̄т мирыт та̄нти ла̄тӈанылт стихыт ос потрыт вос хансэ̄гыт. Ка̄сыӈ мирныл лов хо̄тпа 

	вос хансы, та̄н потраныл ман стиханыл пуссын ёмащакв ловиньтавет. Тувыл ма̄к ёмас потрыт ман стихыт пēриявет, рущ ла̄тӈыг толмащлавет, нэ̄пакын хансавет. Тув рущ ла̄тӈыл нэ̄матыр 

	ат виве, туп ща̄нь ла̄тӈыл хансуӈкве э̄ри. 

	Я̄тил ма̄ньщи ма̄хум, э̄рыӈ хотьютын ка̄сащи матыр хансуӈкве, ты нэ̄г-хумыг палт потранын ман стиханын кēтэ̄н. Тэ̄н телефонэ̄н: 8 (495) 626 24 75. Тув звонитэ̄н, китыглахтан ла̄тыӈ о̄ньщегы̄н те, китыглахтэ̄н, акван-потыртахтэ̄н.

	 

	Светлана Матвеева
