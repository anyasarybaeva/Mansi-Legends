
Мо̄лал округувт рӯпитан ООО «Газпромнефть Хантос» нампа нефтяной компания ля̄ххал тотнэ ма̄хум  ма̄-во̄й ос газ но̄х-винэ ма̄н тотыгласаныл. Ты ва̄рмаль общественный связь департаментыт рӯпитан хо̄тпат та̄н щё̄пита̄лсаныл. Та ма̄ рущ щирыл Южно-Приобское месторождение ла̄ваве.
Тот ювле хультум нотт нёлса̄т та̄лыт порат ма̄-во̄й ос газ но̄х-виӈкве о̄вылтавес. Ос ты рӯпата китхуйпловкем та̄л юи-па̄лт щар ёмщакв щё̄питавес. Ань та  щуниӈ ма̄т маныр рӯпата ва̄раве, ма̄н ты урыл э̄лаль хансэ̄в.
Тув миннэ э̄лы-па̄лт ка̄сыӈ хо̄тпа сурум кēнтыл, самкēрыл ос я̄ӈк маснутыл майвес. Та̄ра ла̄ввесӯв, тот мори ул вос ё̄мыгтасӯв ос нэ̄матарын ул вос новхатсӯв. Ты ма̄ Ханты-Мансийск ӯсныл сака э̄лын ат о̄лы, щё̄скем тув мус минасӯв. Тув ёхтумувт ка̄саласӯв, ма̄-во̄й ос газ но̄х-винэ утыт яныг тӯр ва̄тат лю̄лēгыт.
2005 та̄л па̄сныл ты компания «Пальяновская» ос «Приобская» кит ма̄т рӯпитаӈкве о̄вылтахтас. Ань та̄н округт ос Тюменский областит рӯпатаныл ва̄рēгыт. Округувт рӯпитан мо̄т компаният ань ма̄ янытыл та̄рвит ва̄рмалит ēмтум паттат мощща ма̄-во̄й ос газ но̄х-выгыт. Ос
«Газпромнефть Хантос» компания иӈ са̄внув ма̄ щунит сэ̄луӈкве патыс.
Тот рӯпитан кӯщай хум Андрей Сердюков ла̄вме щирыл, та̄н ка̄сыӈ та̄лныл са̄внуве ма̄-во̄й ос газ но̄х–няртэ̄гыт. 2015 та̄лт атхуйплов млн. тонна но̄х-висыт. 2016 та̄лт та̄л котиль ос рēтыӈ ю̄свой кит э̄тпосы̄г сыс та̄н ат млн. арыгтем тонна но̄х-висыт.
Ань ты та̄л лӯпта э̄тпосныл та̄н ищхӣпыӈ ут щирыл иӈ са̄внув ма̄-во̄й ос газ виӈкве патэ̄гыт. Ты э̄лы-па̄лт сака милыщ ма̄ ат пасатасыт, ань иӈ милыг пасатаӈкве вēрмēгыт. Таи ёмас, ты рӯпата ма̄гыс са̄в олн холтуӈкве ат патэ̄гыт. Ты кӯщай ла̄выс, ёлаль пасатан
порат ма̄ о̄с ат то̄рнаве.
Ма̄н та ма̄т мощ о̄лсӯв, тувыл Ханты-Мансийск ӯсн ювле тотвесӯв. Ӯст «Газпромнефть Хантос» нампа колн ялсӯв. Тот кӯщай ва̄ӈын хум Михаил Черевко ма̄хум ля̄льт ӯрсанэ. Тав ла̄выс: «Ты ма̄т ма̄н хосат та̄гыл рӯпитэ̄в, ма̄нки ӯсанув ат ёрувлэ̄в. Акваг нё̄тмил ва̄рēв. Ня̄врамыт ма̄гыс ханищтахтын ос каснэ колыт ӯнттэ̄в, яласан лё̄ӈхыт ва̄рēв, ханищтахтын колытын ос пӯльницатын нё̄тэ̄в. Соссаӈ мир ёт акваг рӯпитэ̄в. Та̄н о̄лупсаныл кӯпнитнувēг вос ēмтыс, о̄лнэ-хӯлнэ наканыл э̄лаль вос тотсаныл, о̄с нё̄тыянӯв».
2015 та̄лт ты нефтяной компания хӯрумса̄т са̄тлов хӯрум скважина  ва̄рсыт. Тыитныл хо̄тпан нупыл кит скважина сака милыг ма̄ пасатасыт. Ань ищхӣпыӈ утыт хосыт кит щёс са̄внув ма̄-во̄й ос газ сэ̄луӈкве патэ̄гыт.
