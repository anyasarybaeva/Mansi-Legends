
Ханты э̄ква Аксинья Григорьевна Ерныхова Касум па̄вылт о̄лы. Тав сака ма̄щтыр хо̄тпа, ка̄тыл са̄всыр маснут, пормас ва̄ри - па̄квпалыӈ супыт ос то̄рсахит ю̄нты, са̄сныл сыре-сыр хусапсовыт, а̄ныса̄ныт ва̄ри, а̄па, ла̄гыл маснут та маныр пуссын ю̄нты. 
2008 та̄лт Аксинья Григорьевна «Народный мастер России» намыл майвес. Э̄ква тох по­тыртас:
– Омам ос щащēква­гум-анēквагум акваг ю̄нсхатсыт. Ма̄ньта̄гыл ва̄щинтасум, хумус маснут ю̄нтсыт, супыт, ла̄гыл маснут. Са̄сныл а̄пат ос хусапсовыт ва̄р­сыт, хорамыл щур­тыя­ныл. Матыр э̄рыс, пуссын ка̄тыл ма̄щтыр­ласыт. Тох та ла̄щал-ла̄щал щаквщуӈкве ханищ­тахтасум. 
– Аксинья Григорь­евна, наӈ хо̄т самын патсын?   
– Хуллор па̄вылт лӯпта э̄тпост 1936 та̄лт самын патсум. Па̄влув Касум ляпат ӯнлыс, ма̄в э̄лнаӈ Ха̄льӯс район нупыл хансым о̄лыс, ётыл Белоярский район палт о̄лтвес. А̄тям Григорий Захарович Тоголмазов са̄лы ӯрнэ хо̄тпа о̄лыс, во̄раяс, хӯл алыщлас. Омам Федосья Яковлевна, такви о̄парищ наме Пентахова. Тэ̄н хӯрум ня̄врам янмалтасы̄г, ам щар ма̄нь. 
Ма̄н акваг во̄рт о̄лсув, таима̄гыс ам школат ат ханищтахтасум. Хунь хо̄тхуйплов та̄лум то̄влыс, колхозт рӯпи­таӈкве патсум, хӯл алыщласув, пум ва̄рсув. О̄йкам Касум хум, Алексей Григорьевич Ерныхов, 1958 та̄лт акван-минасамēн. Ва̄т нупыл ат та̄л са̄лы ӯрим «Казымский» совхозт, китыт пирка̄тат яла­са­с­мēн. Саран ма̄хум халт о̄лсумēн, ла̄тӈаныл хӯлылум, мощ потыр­тэ̄гум. Та̄н ос ханты ла̄тыӈ хӯлсыт. Сарана­нув ёт акв ляпат юрты­ӈыщ о̄лсув, акван-нё̄т­хатым рӯпитасув. 

О̄йкамēнтыл кит пыг, кит а̄ги янмалтасмēн. Хунь ня̄враманмēн ян­гыгнувег ēмтсыт, на̄лув ва̄глысув, Касумн о̄лмыг­тасув. Ам «Оленёнок» садикын патхатасум, пенсиян миннэм мус тот ня̄врам ӯрим ос кӯр па̄лтыглым рӯпитасум. 
Тувыл хунь пēс ва̄р­малянув но̄х-во̄рмал­таӈкве патвēсыт, пēс йис тэ̄лат ва̄нэ хо̄тпат кисмаявēсыт, ам са̄всыр суссылтапытн во̄вуӈ­кве патвēсум. Ань маныр ва̄гум, вос потыртэ̄гум, маныр ва̄руӈкве ха̄сэ̄­гум, вос суссылтэ̄гум, ма̄ньлат хо̄тпат вос ха­нищтыянум. 
Аксинья Григорьевна округ янытыл са̄в ма̄т о̄лыс, наме ань са̄в ма̄т ва̄ве. Са̄всыр ханищта­пыт порат э̄ква Ханты-Мансийск ос Белоярский ӯсн ва̄тихал во̄виньта̄­лаве. Ка̄тыл матыр-а̄ти ва̄рнэ ма̄хум ёт потрами, щаквщи, ма̄нь­лат а̄гит ханищты. 
Тав тамле нёмса, сымыӈ хо̄тпа. Рущ ла̄т­ӈыл ат потырты, ла̄ви, рущ суп нэ̄мхуньт ат масыглас. Маснут акваг такви ю̄нты, ня̄враманэ, о̄йкатэ ма̄гыс о̄с акваг такви ка̄тыл ва̄ри, ю̄нс­хаты. 
Белоярский район музей кол, Ханты-Мансийск ӯст о̄лнэ «То̄рум Маа» музей ос А̄с-угорский институт па̄лыл Аксинья Григорь­евна янытлан нэ̄пакы­тыл майлувес. Э̄ква такви мирēн са̄в ёмас тэ̄ла ва̄рнэ̄тэ ма̄гыс, ма̄ньлат ма̄хум ханищ­танэ̄тэ ма̄гыс янытлаве, мӯйлупсатыл миве, сымыӈ ла̄тӈыл ла̄ваве.
Светлана РОМБАНДЕЕВА
 
