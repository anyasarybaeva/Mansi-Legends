

	Ты э̄тпост хурит ка̄тыл по̄слын ойка Геннадий Степанович Райшев колт суссылтап ва̄рыглавес, рущ ла̄тӈыл «Живая традиция» намтым о̄лыс. Тав тит хо̄тал рӯпитас. Ма̄щтырлан ма̄хум ка̄тыл ва̄рум са̄всыр пормасаныл тот суссылтавēсыт.

	О̄выл хо̄талт «Со̄рни ёш» (Со̄рни ка̄т) нампа колт рӯпитан ма̄ньлат ханты нэ̄ Надежда Молданова тув атхатыглам ма̄хум янытласанэ, тав та̄нанылн ла̄выс: «Ма̄н ань ва̄рим суссылтапувт нила районныл о̄лнэ 

	ва̄т ма̄щтыр хо̄тпат 

	пормасаныл тыт суссылтавет. Та̄н халанылт нёлолов хо̄тпа «Народный мастер России» яныг нам о̄ньщēгыт. То̄ват са̄лы ӯрим во̄рт о̄лэ̄гыт. Хорамыӈ пормасаныл та̄нти ка̄тыл ма̄щтырланэ̄ныл ма̄гсыл ам та̄нанылн янытлан ла̄тыӈ ла̄вēгум». 

	Тув ёхталам ма̄щтыр ма̄хум халт ма̄н 

	ма̄ньщи хо̄тпав Мария Сергеевна Мерова о̄лыс. 

	Ма̄ньлат нэ̄ юи-па̄лт Татьяна Степановна 

	Гоголева янытлан 

	ла̄тыӈ ла̄выс: «Тыхо̄тал матъёмас ма̄н тамле ёмас колт акван-атхатсӯв. Тыг ёхталаӈкв сака ёмас. Тамле 

	ма̄щтыр хо̄тпат халт ё̄мыгтамум, сымум ща̄гтым о̄лы. Ты суссылтапн пиным пормасыт кӯщаяныл ам пуссын ва̄ганум, та̄н ёмас сымыӈ ос нёмса хо̄тпаг о̄лэ̄гыт». Тувыл тав ты суссылтап щё̄питам ма̄хмыт пуссын хорамыӈ лӯптал мӯйлуптасанэ. 

	Г.С. Райшев рӯпитан колт кӯщаиг Наталья 

	Николаевна Фёдорова о̄лы, тав ань ла̄выс: «Ам яныг пӯмащипа ла̄тыӈ тыг ёхтум 

	хо̄тпатн ла̄вēгум. Та̄н пуссын та̄нти щира-нылт яныг ма̄щтырыг о̄лэ̄гыт. Геннадий Степанович йильпи по̄слум 

	хуриянэ ос ма̄щтыр ма̄хум ва̄рум порма
	саныл пуссын акван-пинсанӯв, та̄н татем 

	аквъёт ёмащакв 

	сусхатэ̄гыт. Ань ты 

	суссылтапув наме - 

	«Живая традиция», ам номсэ̄гум, ма̄к ты нам тыг ты ро̄ви. Ма̄навн ты ма̄т о̄лнэ 

	соссаӈ ма̄хум урыл нэ̄мхотты порат ёрувлаӈкв ат э̄ри. Ханты ос ма̄ньщи мирыг  о̄лупса нэ̄мхотьютн 

	ёмащакв торгамтаӈкв 

	ос ханищтаӈкв ат вēрмаве. Соссаӈ мир пēс йис о̄лупса ханищтан учёный ма̄хум 

	ва̄гыт, маныр урыл ам ла̄вēгум. На̄н э̄рнэ щирыл ва̄рнэ 

	пормасанын сака 

	нё̄тнэ̄г сусхатэ̄гыт. Мо̄т мир хо̄тпа ва̄рум 

	пормасэ ам тыт та̄ра 

	ка̄салылум. Матыр 

	щирыл, на̄н пормасанын мо̄т хурипаг 

	сусхатэ̄гыт. Ань ма̄н 

	тамле пӯмыщ ты 

	суссылтап ва̄руӈкв номылматсӯв. Ма̄ньлат ма̄хум вос сунсэ̄гыт, 

	вос ханищтахтэ̄гыт. 

	Хотты порат, э̄рыӈ, ма̄н та̄н ва̄рум рӯпатаныл 

	нупыл о̄с сунсуӈкв патэ̄в».

	Со̄ль, тамле суссылтапыт ӯсыӈ ма̄т о̄лнэ хо̄тпатн сака э̄рēгыт. Туп тит хо̄талн пунсыг-лавес, тыи сака мощща. На̄н о̄с ма̄щтырлэ̄н, пуста̄гыл о̄лэ̄н.

	 

	Александр 

	ВЬЮТКИН
