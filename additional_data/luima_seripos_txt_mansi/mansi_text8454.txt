
Кāсыӈ туи пора ханищтахтын ня̄врамыт ма̄гыс Ханты-Мансийск ӯст «Тōрум Маа» музеит ханищтап ōлы, ма̄ньщи ла̄тӈыл лāваве – «Тāксар мāхум», рущ щирыл – «Крепкие люди». 
Китыт смена ōйттур э̄тпос 24 хōталныл 28 щисла мус ōлыс. 
Александр Орлов, 12 та̄л 
– Ам Ханты-Мансийск ӯст ōлэ̄гум, 8 школат 6 «Г» классыт ханищтахтуӈкве патэ̄гум. «Тāксар Мāхум» – «Крепкие люди» мāн ам китыт щёс ӯщлахтуӈкве ёхталэ̄гум. Мōлты тāл ам тыт ōлсум, хунь смена а̄стлавес, омамн лāвсум, хунь туи пора ēмты ōс ты ёмас мāн ос ханищтапын минэ̄гум. Тыт сака пӯмащ, татем та ёмас вōрыӈ ма̄т ōлуӈкве, сыстам лылыēп, нё̄тнэ вōр сунсыглаӈкве. Ам сāв āгит-пыгыт тыт ёт юрщ­хатасум.
Хунь юн ӯнлэ̄гын, аквписыг телефоныл ёнгēгын, матыр-а̄ти сунсыг­лэ̄гын, ля̄ххалыт ло­винь­тэ̄гын ос телевизор сунсэ̄гын, юн марщум. Музейт рӯпитан хōтпат мāн мāг­сылув кāсыӈ хō­тал сāв­сыр ханищ­тап ва̄рыгласыт. Такем ёмас, хунь ӯс ляпат тамле нё̄тнэ вōрт «Тōрум Маа» музей ōлы.
Āращ па̄лтуӈкве, алыщ­лапыт ва̄­руӈкве, вāӈкве, хумус сосса мирыт о̄лсыт. Пӯмащ ква̄лгыӈ лё̄ӈх тыт кāсалаӈкве рōви. Ӯст о̄лнэ ня̄вра­мыт сāвсыр школаныл тыг ёхтысыт, мāн тāн ётаныл сака юртыӈыщ ōлэ̄в.
Ам каснэ ма̄н, рущ щирыл «джиу‑джитсу» лāваве, хӯрум тāл ялан­тэ̄гум. Кит тāл арыгкем мины, ам «вы̄гыр э̄нта­пыл» мивем. Каснэ ва̄р­мальт нōх-патыгла­сум, хӯрум мēталил майвēсум. Мāн щēмьяв яныг, юр­тыӈыщ ōлэ̄в, ща̄нюв-а̄щув сāв вāрмалит мāн мāгсылув вā­рē­гыт. Каӈ­кум о̄с «джиу‑джитсу» касылн ялантас, āщув таве тув ялуӈкве лāвыстэ. Ам тавēн яныг пӯмащипа ла̄тыӈ ла̄вēгум.
 
