
Россия янытыл 2023 та̄л  ня̄врамыт ханищтан хо̄тпат янытлан та̄лыг намаявес, рӯщ ла̄тӈыл «Год педагога и наставника» ла̄ваве. Ты кастыл ма̄н ня̄врамыт ёт рӯпитан хо̄тпат урыл хансэ̄в. 
Ань потрув Елена Хайдаровна Шевелёва урыл мины, тав Ха̄льӯст «Солнышко» нампа ма̄нь ня̄врамыт ӯргалан колт воспитателиг са̄в та̄л рӯ­питы. Рӯпататэ мӯсхалыг, ка̄ркамыг ва̄­ритэ, тыи­ма̄гсыл ма̄хумн яныт­лаве, ня̄врамытн э̄руптаве. 
Елена Хайдаровна са̄всыр янытлан нэ̄пак о̄ньщи. Мо̄лты та̄л таквсы порат тав Россия Мини­стерства Просве­щения па̄лныл янытлавес ос Почётный грамотал май­вес. Такви рӯпататэ урыл нэ̄ таи потыртас: 
Та̄н ётаныл рӯпитаӈкве сака пӯмащ
«Ня̄врамыт ёт ам 24 та̄л рӯпитэ̄гум, ты э̄лы-па̄лт Ханты-Мансийск ӯст учителиг ханищтахтасум. 1998 та̄лт Ха̄льӯсн ёхты­сум, то̄нт школат рӯпитан ма̄ а̄тим о̄лыс, ам о̄влэ̄т ня̄врамыт ӯргалан «Алёнка» колн вуйвēсум, тувыл «Солнышко» колт  воспитателиг патту­вē­сум. 
Ты колт 23 та̄л ты рӯпитэ̄гум. Щар о̄выл группамн ялантан а̄ги­рищит, пыгрищит хосат школа а̄стласыт, то̄ват та̄нки щēмьяӈыг ēмтсыт. 
Ам палтум 3-5 та̄л яныт 25 ня̄врамыт ань ялантэ̄гыт, рущ ла̄тӈыл «разновозрастная груп­па» ла̄ваве. 
Ань садикн акв та̄л арыгкем яныт ня̄вра­ма­к­вет о̄с тотыгла­вет. Та̄н иӈ ма̄нит, то̄ват оманыл палт воратэ̄гыт, лю̄нь­щē­гыт, мо̄таныт та̄ра хань­щувлэ̄гыт, садикн ка̄са­щим ялантэ̄гыт. Та̄н ёта­ныл рӯпитаӈкве о̄с сака пӯмащ. 
Сосса ма̄хум пēс йис ва̄рмалит урыл о̄с потыртэ̄гыт 
Юи-о̄выл та̄лыт ма̄н сосса ма̄хум пēс наканыл урыл ня̄врамытн о̄с по­тыртэ̄в. Та̄н ётаныл «Ӯрин­э̄ква хо̄тал» ос мо̄т ялпыӈ хо̄талыт янытлэ̄в. 
Ха̄льӯст са̄всыр ханищ­та­пыт ва̄тихал ань ва̄рыг­лавет, ма̄хум са̄с нуюӈкве, со̄втыт, са̄всыр хусапыт, сорт совныл тучаӈыт ю̄н­туӈ­кве ос мо̄т щирыл ма̄щтыр­лаӈкве ханищ­тавет. Ам тамле ханищ­тапытн о̄с ялантэ̄гум. 
Тувыл ня̄в­ра­манумн сосса ма̄хум пēс йис ва̄рмалит урыл по­тыр­тэ̄гум. Ханты-Мансийск ӯст институт образова­ният рӯпитан хо̄тпатын ка̄сыӈ та̄л ханищтапыл ва̄рыглавēв. 
Ма̄нь ня̄вра­мыт ма̄ньщи ла̄тӈыл ху­мус ханищ­таӈкве, та урыл мо̄лты та̄л ам хӯнт­лысум. Тамле ханищтапн о̄выл щёс ял­сум, са̄в лильпи ва̄рмаль урыл тот потыр­тавесӯв, пӯмащ о̄лыс. 
Ма̄ньщит, хантыт ща̄нь ла̄тыӈ ханищтаӈкве ка̄сащēгыт
Ань са̄в сосса щēмьят ма̄нь па̄вылныл Ха̄льӯсн ва̄нтлэ̄гыт. Ма̄н па̄влувн ань Тэ̄к па̄вылныл, Куль­пасныл ёхтум ма̄ньщи ос ханты ня̄врамыт ялантэ̄­гыт. А̄гирищаныл, пыгри­щаныл ща̄нь ла̄тӈыл вос ханищтавет, оманыл-а̄тя­ныл ма̄н пуссын китыг­ласанӯв. 
Ня̄вра­маныл ма̄ньщи манос ханты ла̄тӈыл по­тыртаӈкве вос ханищта­вет, та̄н пуссын ка̄саща­сыт. Ань садик кӯщаюв ща̄нь ла̄тӈыл ханищтан хо̄тпат кинсы. Ты рӯпата кружок щирыл тах ва̄раве».
Рӯт ма̄хум са̄в о̄ньщи 
Елена Хайдаровна Ха̄льӯсныл о̄лы, тот самын патыс, школа а̄стлас. Оматэ Альбина Петровна Пузина ма̄ньщи нэ̄ о̄лыс. А̄тятэ Хайдар Альмухаметов – хатань хум о̄лыс. Такви яныгмам поратэ урыл Елена тох ла̄выс:
«Омам Саранпа̄выл­ныл о̄лыс, тав Ханты-Мансийск ӯст ма̄нь лēккарыг ханищтахтас, тувыл Ха̄льӯсн ёхтыс. 
Омам са̄всыр а̄гм пӯс­мал­тан пӯльницат о̄влэ̄т санитаркаг рӯпитас, ту­выл ма̄нь лēккарыг пат­тувес. То̄нт а̄тям на̄иӈха̄­пыт мотористыг рӯпитас. Тэ̄н тыт хо̄нтхатсы̄г ос ак­ван-минасы̄г. 
Мēн Женя а̄пщим ёт иӈ ма̄ниг о̄лсумēн, хунь тэ̄н а̄тимыг ēмтсы̄г. Мēнамēн омам э̄ще Надежда Пет­ровна Пузина янмал­тасаге. Тав «Кора­блик» нампа садик-колт са̄в та̄л вос­пита­телиг рӯпиты. 
Ам ма̄ниг о̄лмум порат а̄пщим ёт Саранпа̄вылн анēквам палт акваг ялан­тасмēн. Анēквам Анна Никоновна ос а̄щойкам  Петр Ильич Пузиныг 11 ня̄врам о̄щсы̄г, омам хӯр­мит ня̄врамыг о̄лыс. Ам са̄в рӯт ань о̄ньщēгум. 
Та̄н Ха̄льӯст, Саран­па̄вылт, Светлый па̄вылт ос мо̄т ма̄т о̄лэ̄гыт. Сасгум Николай ос ныюм Татьяна Конева щēмьяӈ та̄гыл Ха̄льӯст о̄лэ̄г. 
Сасгум Владимир, ныя­гум Марина ос Клавдия, ōйкатэ щирыл Дозма­ре­ва, щēмьяныл ёт Саран­па̄вылт о̄лэ̄гыт. Ос акв ныюм Евдокия Петро­в­на Сан­гилева Светлый па̄вылт щēмьятэ ёт олы. Рӯтанум ёт ва̄ти­хал ва̄­щинь­тахтэ̄гум, та̄н мӯй­луӈкве тыг ёхтала̄лэ̄­гыт. 
Ам о̄йкам Александр Шевелёв – рущ хум, о̄с Ха̄льӯсныл о̄лы. Мēн кит пыг о̄ньщимēн. Яныг пыгумēн Алексей во̄р ӯргалан хо̄тпаг рӯпиты, ма̄нь пыгмēн Андрей 9 классыт ханищтахты. О̄йкам о̄с са̄в рӯт о̄ньщи, та̄н пуссын Ха̄льӯст о̄лэ̄гыт.
О̄лнэ кол ёвтсы̄г 
Елена о̄йкатэ̄нтыл кит та̄л ювле хультум порат я̄нас о̄лнэ кол ёвтсы̄г. То̄нт щēмьятэ̄н субси­дия-олныл та̄стувес. 
Ты олн-нё̄тмилыл сосса мирыт ма̄гсыл рӯпитан програм­ма щирыл та̄н майвē­сыт. Та порат Елена ос Алек­сандр Нягань ӯст о̄лнэ кол ёвтуӈкве номсасы̄г. Ты ва̄рмаль урыл нэ̄ таи потыртас: 
«Олн-нё̄тмилыл хунь майвесӯв, яныг ӯсн ва̄нт­лаӈкве кусыгласӯв. Тувыл Ха̄льӯст о̄луӈкве хань­щувласӯв, рӯтанув пуссын тыт о̄лэ̄гыт. Яныг ӯст я̄ ос во̄р та̄л хумус о̄лэ̄в? Ха̄льӯст ма̄хум нэ̄мхот­таль ат молямлэ̄гыт, о̄луп­сав тыт ёмас. Мощ ном­сахтасӯв ос о̄лнэ кол Ха̄льӯст ёвтсӯв.  
Субсидия ма̄гсыл ма̄н 2007 та̄лт хасхатасӯв, таса̄вит та̄л та ӯрхатасӯв. Олн-нё̄тмил ӯрим, яныг пыгумēн яныгмас. Ань яныг колт о̄лэ̄в, тэ̄пкан о̄ньщēв. 
Ам щищкурек виӈкве тахсум, тувыл ня̄в­рамыт ӯргалан колт рӯпитым, щар ат а̄лы­мēгум. Пенсиян хунь пат­хатэ̄гум, ущ тах ӯйхул ян­мал­таӈкве вуй­хатэ̄гум». 
Тамле ёмас, ка̄ркам, нё̄мса ма̄ньщи нэ̄ Ха̄льӯст о̄лы. Ма̄н, редакцият рӯпитан ма̄хум, Елена Хайдаровна ня̄врамыт ханищтан хо̄тпат намаим та̄л кастыл янытлылӯв. Рӯпататэ аквта щирыл са̄в ща̄гт вос тоты, щēмьятэ пуста̄гыл э̄лаль вос о̄лы. 
Людмила ТЕТКИНА
