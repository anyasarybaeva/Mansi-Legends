
Ты та̄лныл округувт  «Накопительная ипотека» нампа йильпи программа рӯпитаӈкве о̄вылтахтас. Кол та̄л о̄лнэ щēмьят ты хосыт олн-нё̄тмилыл мивет.Ма̄хум о̄влэ̄т та̄нки нэ̄паканыл Ипотечный агентстван тотыяныл, тот та̄н очередьн хансавет. 2014 та̄л ат э̄тпос сыс округ янытыл 190 щēмья тув заявление-нэ̄пак тотсыт, ань 110 щēмья тув хасвес. Ты юи-па̄лт очередьн хансым ма̄хум  Ипотечный агентстваныл уведомление-нэ̄пакыл кēтавет. Тамле пищма яныгполь э̄тпосныл ма̄хумн кēтуӈкве о̄вылтавēсыт. Ты пищмал тотым щēмьят Ханты-Мансийский банкын вос ялэ̄гыт ос «Накопительная ипотека» нампа вклад вос пунсэ̄гыт. Тот 3-6 та̄л сыс кол ёвтнэ ма̄гсыл олн акван-атуӈкве  э̄ри. Щēмья акв э̄тпос сыс 6-25 со̄тыра са̄вит солко̄ви тув пинуӈкве вēрми. Ос акв та порат щēмьят Ипотечный агентстват ёт соглашение-нэ̄пак хансэ̄гыт. Тох кол ёвтнэ ма̄гсыл олн атым, хо̄тпа округ бюджетныл ка̄сыӈ э̄тпос 12 со̄тыра 500 солко̄вил кēтаве. Пуссын та̄лыт сыс 450 со̄тыра солко̄ви са̄вит нё̄тми-лыл тах миве.   

	Щар о̄влэ̄т тох кол ёвтнэ ма̄гсыл олн атуӈкве Нягань ӯст о̄лнэ нэ̄ о̄вылтахтас. Тав хӯрум та̄л Ханты-Мансийский банкын олн пинуӈкве паты. Ты сыс тав округ бюджетныл ос арыг 450 со̄тыра солко̄вил тах миве.  

	Ань йильпи са̄ккон щирыл, округувт 15 та̄л ат о̄лум щēмьят ты программан ат хансавет ос кол ёвтуӈкве ат нё̄тавет. Са̄в та̄л тыт о̄лнэ щēмьят пуссын тув хасхатуӈкве вēрмēгыт.

	Ипотечный

	 агентстваныл кēтым ля̄ххал ма̄ньщи ла̄тӈыл 

	Людмила Теткина 

	хансыстэ

	 
