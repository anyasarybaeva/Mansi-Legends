
Саранпа̄выл школа рӯпитанэ̄тэ  па̄сыл 111 та̄лэ то̄влыс. Тыса̄вит та̄лыт мо̄лал пēс документ хосыт та̄ра-паттувēсыт. Тувыл школат рӯпитан хо̄тпат конференция ва̄руӈкве номылматсыт. Таве ма̄нь таквс э̄тпос о̄выл са̄тыт ва̄рыгласаныл. 

Наталья Михайловна Шиятая, Ханты-Мансийск ӯст искусство центрыт рӯпитан нэ̄, тув мӯйлуӈкве во̄выглавес. Ам таве мӯйлын тэ̄лат урыл мощ китыгласлум, на̄н потрумēн э̄лаль ловиньтэлы̄н. 
– Саранпа̄вылн ялмум ма̄гыс ань тыг мус хот-ща̄гтым о̄лэ̄гум. Тот ам школат са̄тхуйплов та̄л ня̄врамыт английский ла̄тӈыл потыртаӈкве ханищтасанум. Ань хо̄тхуйплов та̄л Ханты-Мансийск ӯст о̄лэ̄гум, са̄всыр искусстван ханищтахтын ня̄врамыт ёт э̄лаль рӯпитэ̄гум. Ос ам та па̄сыл Саранпа̄вылн ат ялсум. 
Ма̄н ань тув хунь иссӯв ос товлыӈха̄пныл тӯйт тармыл ва̄глысӯв, кон ащирмаӈ о̄лыс. То̄нт Ханты-Мансийскат иӈ ма̄лтып о̄лыс, ос раквыс. Па̄выл щар мо̄тхурипаг ēмтум, са̄в колыт ӯнттувēсыт. Йильпи яныг школа ам ка̄саласлум ос тув ща̄лтмум порат а̄нумн тот сака мӯстыс. Коланыл посыӈ, сыстам, пормасыт, нэ̄пакыт пуссын та̄нки э̄рнэ ма̄т о̄лэ̄гыт, иснасха̄пытт  хорамыӈ лӯптат янмалтавет. Ня̄врамыт ханищтахтын пасананыл, уласаныл о̄с сыстамыт.  Та щирыл школат рӯпитан кӯщаит та̄н ва̄рум ва̄рмаляныл осн-патэ̄гыт. Ам амки хосат та̄гыл школат рӯпитэ̄гум, ос ва̄глум, хумус ня̄врамыт хо̄т-а̄ти мори по̄слэ̄гыт, хансэ̄гыт.
Тувыл ты ялпыӈ хо̄таланыл ма̄гыс пуссын ёмщакв щё̄питахтамыт. Саранпа̄выл школа а̄ст-лам хо̄тпат та̄ланыл щирыл я̄нас нэ̄пак-ло̄псын хансым о̄лсыт.  Тот пуссын ханищтахтам ос са̄в та̄л  рӯпитан ма̄хум  хуритыт суссанум. 
Ялпыӈ хо̄тал ва̄рнэ яныг колнакт са̄в ма̄хум атхатсыт. Ам тот аквъёт рӯпитам ма̄хманум ёт хо̄нтхатсум, пуссын хот-ща̄гтсӯв. Та̄н наманыл газетат ла̄вуӈкве таӈхиянум, тыи М.А. Истомина, Н.К. Филиппова, Э. И. Артеева, Е.С. Квашнина, Н.Г. Рочева, Э.Н. Илюшникова, А.Е. Рокина, Н.Н. Сироткина, Е.Н. Артеева, Л.Я. Мотоусова. Валентина Александровна Кустышева ёт ётыл акван-хо̄нтхатыгласмēн, тав ла̄глэ сакватам. Мо̄т ханищтан хо̄тпанув Саранпа̄вылн ёхтуӈкве ат вēрмысыт. Сака са̄ль, та̄н уранылт о̄с потыртасӯв, ос паща ла̄тыӈ та̄нанылн кēтэ̄в. Тыи А.Б. Скрипниченко, Н.Ф. Денисова, Н.М. Кугаевская, А.Ф. Козельская, Л. М. Копыльцова ос мо̄таныт. Та̄н та̄нки о̄с яныг паща ла̄тыӈ хасмыт ос тув кēтмыт. Мо̄т хо̄тпат кēтум ла̄тӈаныл ос тот ловиньтавēсыт.
Акван-хо̄нтхатыглам порав сака ёмасыг минас, Дмитрий Георгеевич Агеев ханищтан ня̄враманэ сака нё̄тнэ̄г э̄ргысыт, йӣквсыт. Раиса Михайловна Капшук, Саранпа̄выл школа кӯщай ва̄ӈын э̄ква, ма̄навн пēс документ-нэ̄пак суссылтастэ ос са̄в та̄л сыс школат рӯпитам  кӯщаит наманыл ла̄всанэ. Андрей Дмитриевич Попов, школа кӯщай хум, са̄в та̄л рӯпитан хо̄тпат пуссын э̄сгысанэ, мӯйлупсал мисанэ. Вера Павловна Комкова та̄н уранылт потыртас. Тувыл хосат школа а̄стлам ма̄хум та̄нки ханищтахтум та̄ланыл ка̄стысаныл. Та̄н потыртаманылт ищхӣпыӈ ут хосыт 
сыресыр хурит такталавēсыт. 
Пуссын «последний звонок» ялпыӈ хо̄таланыл,  «зарница»  ёнгиланыл сымыӈыщ номияныл. Тувыл ам рӯпитамум порат ханищтам ня̄враманум ёт хо̄нтлам хо̄тпат палт колсори рӯпата ва̄руӈкве ялсӯв. Школат ханищтахтам ос рӯпитам та̄ланув сака пӯмщиг о̄лсыт.
Наталья Михайловнан яныг пӯмащипа ла̄тыӈ ла̄вēгум. Ма̄н, газетат рӯпитан хо̄тпат, о̄с Саранпа̄выл школа а̄стлысӯв, таве ялпыӈ хо̄талыл  янытлылӯв.              
 
Тамара Мерова
 

 
