
Ма̄нь таквс э̄тпос хо̄тыт хо̄талэ̄т Общественный палата комиссият рӯпитан ма̄хум акван-атхатыгласыт. Ань са̄всыр ма̄тт хо̄нтлум хо̄тпат манырсыр нё̄тмилыл ва̄равет, та̄нанылн пусмалтахтын ма̄н ялуӈкве хумус ро̄ви, та̄н ты урыл потыртасыт. Ты кастыл сапра̄нин са̄всыр тэ̄ла щирыл мирн нё̄тмил ва̄рнэ департаментыт рӯпитан хо̄тпат ос мо̄т кӯщаит тув во̄выглавēсыт. Ты комиссия кӯщаиг Олег Сержантов рӯпиты.

	Сапра̄ни о̄вылтахтам порат тав ла̄выс, ань Россия правительстват йильпи постановление хасвес. Ты ма̄хум пусмалтан ва̄рмаль урыл тот хансым о̄лы. Хоты ӯщлахтын ос пусмалтахтын ма̄н та̄н ялуӈкве вēрмēгыт, ос манаса̄вит олн тыи ма̄гыс та̄нанылн миве, тот пуссын хӯлтвес.

	Юи-о̄выл та̄лытт ветерананув са̄всыр а̄гманыл паттат ва̄тихал āтимыг ēмтуӈкве патсыт. Мо̄лал пенсионный фондыт ос социальный защитат рӯпитан кӯщаит ты урыл потыртасыт. 2008 та̄лныл 2014 та̄л мус ниласа̄т нёлса̄т нупыл ат хо̄тпа а̄тимыг ēмтыс. Та̄л сыс хо̄тпан са̄вит ветеран хотталь щалты. Са̄выӈпа̄лэ та̄н хо̄нтлум ма̄нылт ма̄в вуянтым сакватавēсыт. Ты сака та̄рвит ва̄рмаль.

	Ань ты накт реабилитационный центр колытт ты ма̄хум пусмалтан ма̄гыс са̄в олн ойтуӈкве э̄ри. Са̄ртын ветерананув Сургут ӯст «Сыновья» нампа колт, Нижневартовск ӯст «Возрождение» колт ос мо̄т са̄всыр ӯсытт о̄лнэ пусмалтахтын колытыт пусмалтавēсыт. Ка̄сыӈ хо̄тпа тув ялуӈкве вēрмыс.

	Ань ты пусмалтан колытын ликмуӈкве сака та̄рвитыӈ патыс. Тот пусмалтахтын ма̄гыс са̄в олн ойтуӈкве э̄ри. Туп нусаг о̄лнэ хо̄тпат олнта̄л пусмалтавет, хотьют щар нэ̄матыр олн ат сэ̄лы. Ос хо̄тпа хотты ма̄т рӯпиты ке, тавēн тот ӯщлахтын ма̄гыс атпан нупыл кит со̄тыра солко̄ви ойтуӈкве э̄ри. Тыима̄гыс са̄выӈпа̄лэ ветеран хо̄тпат пусмалтахтын ма̄н ат ялантэ̄гыт.

	Социальный страхование фондыт рӯпитан хум Михаил Рыбьяков льгота о̄щнэ ветеран хо̄тпатын олн ойтнэ ос путёвкал минэ урыл потыртас. Тав ла̄выс, ветеран хо̄тпат ӯщлахтын ма̄н кēтнэ ма̄гыс олныт федеральный бюджетныл мивет. Ты ва̄рмаль щирыл са̄ккон рӯпиты. Манаса̄вит олн ойтаве, тот ёмщакв хансым о̄лы.

	Ань акв ветеран хо̄тпан санаторно-курортный лечение ма̄гыс э̄тпос сыс 125 са̄виткем солко̄ви ойтаве. Мо̄лты та̄л ос 118 са̄вит солко̄ви майлувес. Тыщир та̄л сыс акв ветеран ма̄гыс туп акв со̄тыра хӯрумса̄ткем солко̄ви ойтаве. Мо̄т ӯсн ялнэ ма̄гыс э̄тпосн 18 са̄виткем солко̄ви миве. Та̄л сыс китса̄т арыгтем солко̄ви ēмты. Ос ӯщлахтын ма̄т акв пусмалтахтын хо̄талэ акв со̄тыра китса̄ткем солко̄ви са̄вит тынэ о̄лы. Путёвка-нэ̄пак тынэ хус со̄тыра солко̄ви ке о̄лы, таве ёвтуӈкве нэ̄мхотмус.

	Округувт пенсионный фондыт хо̄тпанкем со̄тыра са̄вит э̄лумхо̄лас хансым о̄лы. Ка̄сыӈ э̄лумхо̄лас ма̄гыс федеральный бюджетныл яныгса̄т со̄тыра арыгкем солко̄ви та̄ставе. Ты олныт та̄л о̄вылтахтын порат пенсионный фондын кēтавет. Тувыл ты олнытыл ос путёвкат ёвтавет. Хотьют пусмалтахтын ма̄н минуӈкве ка̄сащи, та̄н заявление-нэ̄пак тув хансэ̄гыт.

	Та̄л сыс нёлолов со̄тыра са̄виткем э̄лумхо̄лас заявление хансыглэ̄гыт. Са̄выӈпа̄лэ ма̄хум ӯщлахтын ма̄н ат ялантэ̄гыт. Та̄н пēнтсыланыл ка̄сащан хо̄тпат путёвка щирыл ты ӯщлахтэ̄гыт. Мо̄т щирыл нэ̄мхотмус, ка̄сыӈ хо̄тпа ма̄гыс путёвка ёвтуӈкве ат вēрмēгыт. Тамле ты та̄рвит ва̄рмаль о̄лы.

	Ты та̄л тамле ёмас ва̄рмаль о̄лыс. «Всероссийский союз ветеранов Афганистана» ос «Боевое братство» ветеранытын нё̄тмил ва̄рнэ Россия организацияг Федеральный бюджетныл олныл майлувесы̄г. Ты хосыт округувныл налыманкем ветераныт ӯщлахтын ос пусмалтахтын ма̄н кēтыглавēсыт. Щар о̄влэ̄т та щēмьят нё̄твēсыт, хотьют ляпа рӯтаныл хо̄нтлын ма̄т порсыс. Тувыл ос хо̄нтлын ма̄т сакватым хо̄тпат ялсыт.
