
Ма̄ньщи нэ̄ Наталья Витальевна Воложанина, такви о̄парищ наме Тынзянова, Ха̄льӯст щēмьяӈ та̄гыл о̄лы. Тэ̄н о̄йкатэ̄нтыл пыг ос а̄ги янмалтасы̄г. Юлия а̄гитэ̄н Ханты-Мансийск ӯст Югорский университетыт ханищтахты. 
Юрий пыгēн Ха̄льӯст о̄лы, э̄кватэ ёт акв ня̄в­рам янмалтэ̄г. Наталья Витальевна Ха̄льӯс ла̄п­кат тэ̄нут тыналы, о̄йкатэ Александр Викторович ма̄шинал яласым рӯпиты. Такви о̄лупсатэ ос рӯтанэ урыл ма̄ньщи нэ̄ таи потыртас: 
– Ам Пугоры па̄выл­ныл о̄лэ̄гум. Школат Тэ̄к па̄вылт ханищтахтасум, тот интернатыт о̄лсум. Омам Маргарита Степа­новна Туева Пугоры па̄вылт ань о̄лы. А̄тям наме Виталий Василье­вич Тынзянов о̄лыс, тав 2017 та̄лт а̄тимыг ēмтыс. Тав Новое па̄вылт самын патыс, ты па̄выл Восыӈтӯр ляпат о̄лыс. 
Ань тот кит-хӯрум пēс кол туп ӯнлы, о̄лнэ мир хосат мо̄т ма̄н миныгла­сыт. Ам ма̄ниг о̄лмум порат ма̄н Новое па̄вылн ва̄тихал тотыглавесӯв, то̄нт щащēквав Ольга Наумовна Шесталова тот о̄лыс. 
Омагум-а̄тягум та порат Пугоры па̄вылт 19 партсъезд нампа колхозт рӯпитасы̄г. Омам ня̄нь ва̄рыс, а̄тям дизелистыг рӯпитас. Ань Пугоры па̄вылт туп 15 хо̄тпат о̄лы, омам Ха̄льӯсн ва̄нтлаӈ­кве щар ат ка̄сащи. Па̄­вылт ла̄пка о̄с а̄тим, омам тэ̄нут ос пенсия ма̄гсыл тыг ёхтала̄лы, то̄ва порат ма̄н ма̄нки тэ̄нутыл то­тыглы­лӯв.    
Ма̄н щēмьявт са̄т ня̄в­рам яныгмасӯв, ам щар яныг а̄гииг о̄лэ̄гум. Акв а̄пщим ос э̄щум а̄тимыг ēмтсы̄г. Кит э̄щагум ос а̄пщим щēмьяӈ та̄гыл Ха̄льӯст о̄лэ̄гыт. Акв а̄п­щим Ямал ма̄н о̄луӈкве ва̄нтлас, нэ̄тэ тувыл о̄лы. Та̄н пуссын та̄нки ня̄в­раманыл янмалтэ̄гыт. Омам ань 12 апыгрищ о̄ньщи.  
Наталья Витальевна о̄йкатэ ёт во̄рт яла­сэ̄г, хӯл алыщлэ̄г. Ма̄ньщи нэ̄ ла̄выс, та̄н ща̄рыщ ва̄тан манос мо̄т хо̄н ма̄н ӯщлахтуӈкве щар ат яланта̄лэ̄гыт. 
Ӯщлахтын поратэ хунь ёхты, тэ̄н та̄ра во̄рн минэ̄г, са̄т ос тыгыл са̄в­нув хо̄тал парщин колт о̄лэ̄г. Во̄рт пил ва̄тэ̄г, ла̄хыс атэ̄г. Ты ва̄рмаль урыл Наталья таи потыртас: 
– Ам туп во̄рт ӯщлах­тэ̄гум, сымумт то̄нт сака ёмас. Няслуӈкве ос во̄рт пил ва̄туӈкве э̄руптэ̄гум. Ань са̄кконув щирыл ка̄сыӈ сосса хо̄тпа квота щирыл хӯл пувуӈкве вēрми. Ам ка̄сыӈ та̄л ты нэ̄пак амки ос рӯтанум ма̄гсыл ва̄рēгум, тувыл отчёт-нэ̄пак хансэ̄гум. 
Ань сосса хо̄тпа нялк ос сорх пувуӈкве туп вēрми, мохсаӈ хӯл пувуӈкве ма̄н ань ōс ат та̄ртавēв. Ос квота щирыл сосса ма̄­хумн нялк тай са̄в пувуӈ­кве ро̄ви, ма̄н тай туп тэ̄нэ ма̄гсыл пувēв. Ма̄хманув нялк солвалтэ̄гыт, холо­дильникын пинэ̄гыт, тув пōльтыяныл.Ма̄н тамле хӯл ат тэ̄гув. 
Ущ пувим нялк па̄йтэ̄в ос та̄ра тэ̄глув, тувыл ты рēгыл акв та̄л сыс о̄лэ̄в. Пил ōс туп тэ̄нэ ма̄гсыл ва̄тэ̄в, ат тыналэ̄в. Ма̄нки тэ̄пкан о̄ньщēв, картōпка ос мо̄т тэ̄нут янмалтэ̄в, тыил о̄лэ̄в. 
Наталья Витальевна атыӈ хӯл исмит па̄йтуӈ­кве сака ха̄сы. Ха̄льӯст Ӯринэ̄ква ос мо̄т ялпыӈ хо̄талыт о̄лыглан порат ма̄ньщи нэ̄ хӯл исмит ос мо̄т тэ̄нут па̄йтуӈкве ак­ваг во̄выглаве. Ты урыл тав тох потыртас: 
– Ялпыӈ хо̄талт ма̄­хумн а̄нум китыглэ̄гыт, хумус ам тамле атыӈ исмит па̄йтэ̄гум. Ам ювле ла̄вēгум: «Ам ма̄ньта̄гыл ты ма̄т о̄лэ̄гум, амки яныг­мам я̄ ва̄там сака э̄руп­тылум, янытлылум, хӯл туп тэ̄нэ ма̄гсыл пувēгум, тыима̄гсыл хӯл йисмит,  улпыл, тамле атыӈыг тэ̄лы». 
Ма̄н, редакцият рӯпи­тан ма̄хум, Наталья Ви­тальевнан паща ла̄тыӈ кēтэ̄в. Ты нёмса, сымыӈ нэ̄ ос тав рӯтанэ пуста̄­гыл э̄лаль вос о̄лэ̄гыт. На̄й-О̄тыра­нылн акваг вос ӯргалавет.     
Людмила ТЕТКИНА
