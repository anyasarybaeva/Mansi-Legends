
Рēтыӈ ю̄свой э̄тпос 23 хо̄талэт – хум хо̄тпат янытлан хо̄тал. Ёмас ла̄тыӈ Виктор Витальевич Вискунов урыл ла̄вēв, таве мощ э̄сгилӯв. 2013 та̄лныл 2016 та̄л мус тав Советский районт «Югра лылыēп» организация кӯщаиг о̄лыс. 
О̄выл та̄л рӯпитамēт такви олнытыл ня̄вра­мытн Лильпи та̄л кастыл яныг­са̄ттем атыӈ мӯй­лупсат ёвтыс, ка̄сыӈ мӯй­лупса тит манда­риныл нё̄тыстэ, ла̄ви: 
– Ты тэ̄п атэ ма̄нь по­раныл номилум, ща̄гтум номилум, хунь Лильпи та̄л о̄вылтахты. Таима̄гыс ня̄врамытн мӯйлупса ва̄­рēгум. Ётылнув «Газпром» ёт потыртахтасум, ань та̄н ка̄сыӈ та̄л Советский районт о̄лнэ сосса мир ня̄врамытн мӯйлупсат ёвтыглэ̄гыт.
Виктор Витальевич «Олимп» нампа колт кӯщаиг рӯпиты. Рӯпата кол по̄хат мир пӯмщалан ма̄гыс «Этностойбище» ва̄рыс. Мащтырыг ва̄рим сӯмъяхыт, ха̄пыт, суныт тот о̄лэ̄гыт. Ня̄нь ва̄рнэ кӯр Зоя Никифоровна Лозя­мова тав по̄щгистэ.
Ялпыӈ хо̄тал кастыл хумн тох ла̄вēв: «Э̄лаль ōс са̄в ёмас ва̄рмаль мирн, ма̄ньщи хум, ва̄рен. Ёмас ва̄рмалянын ма̄гыс Советский районт о̄лнэ ма̄хмытн наӈ ва̄вен, мир нупыл ёмас суснэн ма̄гыс янытлавен. Пус ка̄т, пус лагыл о̄лэн, Виктор Витальевич!»
Светлана ДИНИСЛАМОВА
 
