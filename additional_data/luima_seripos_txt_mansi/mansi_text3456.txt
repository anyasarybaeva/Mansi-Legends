
«Югра» нампа телеканалт рӯпитан хо̄тпат са̄всыр передачат щё̄пита̄лэ̄гыт ос тув округ мирколт рӯпитан кӯщаит во̄выглыяныл. Та̄н кӯщаит ва̄рнэ рӯпатаныл урыл китыглыяныл ос тыт о̄лнэ ма̄хум та̄рвитыӈ ва̄рмаляныл урыл та̄нанылн потыртэ̄гыт.

	Ань та̄н о̄с акв передача ва̄рēгыт, рущ ла̄тӈыл «Открытый регион» намаим о̄лы. Та̄л котиль э̄тпос 24 хо̄талэ̄т та̄н тамле передача щё̄питасыт ос округ мирколт рӯпитан кӯщаит  Алексей Шипилов, Алексей Забозлаев, Всеволод Кольцов, Павел Сидоров ос Юрий Южаков тув во̄выгласаныл. Яныг кӯщаит ёт хо̄нтхатыг-ламаныл порат ля̄ххал тотнэ ма̄хум са̄всыр тэ̄ла урыл пӯмщалахтасыт.

	Ма̄н, редакцият рӯпитан нэ̄т, о̄с тув во̄виньта̄лвесӯв. «Ханты ясанг» нампа газетат рӯпитан нэ̄ Ирина Самсонова а̄гит-пыгыт ханищтан ва̄рмаль урыл кӯщаит китыгласанэ. Тав ла̄выс: «Ань  са̄в ма̄ньщи, ханты ос ё̄рн ня̄врамыт школа а̄стланэ̄ныл юи-па̄лт э̄лаль ат ханищтахтэ̄гыт. Мо̄таныт училищат манос университетыт ханищтахтэ̄гыт кос, тувыл та̄нки олн ойтэ̄гыт. Ты э̄лы-па̄лт соссаӈ ма̄хум льгота щирыл ханищтахтуӈкве вēрмысыт. Тамле тэ̄ла ювле ва̄раве ман а̄ти?».

	Округ мирколт рӯпитан кӯщай Всеволод Кольцов тавēн ла̄выс: «Ма̄н пуссын Россия ма̄т о̄лэ̄в. Ань рӯпитан са̄ккон щирыл, ня̄врамыт пуссын э̄лаль ханищтахтуӈкве вēрмēгыт. Ма̄н округувт соссаӈ ма̄хум ӯргалым о̄ньщавет ос та̄н ма̄гсыланыл са̄всыр са̄кконыт ос программат пирмайтавет. 

	«Социально-экономическое развитие коренных малочисленных народов Севера до 2020 года» нампа яныг программа хосыт соссаӈ ма̄хум ань ёмащакв нё̄тавет. Ханищтахтын ма̄ньлат хо̄тпат  урыл  тот о̄с хансым о̄лы.

	Училищат манос университетыт ханищтахтын а̄гит-пыгыт ща̄няныл-а̄щаныл та̄нки олн ке ойтэ̄гыт ос щēмьяныл нусаг ке о̄лэ̄гыт, та̄н олнаныл ювле мивет. Университетыт ханищтахтын ня̄врамыт акв та̄л 100 со̄тыра солко̄вил ювле выгыт, заочный щирыл ханищтахтын а̄гит-пыгыт 55 со̄тыра солко̄вил мивет. Училищат ханищтахтын ня̄врамыт акв та̄л сыс 50 со̄тыра солко̄вил ювле ойтавет, заочный щирыл ханищтахтын ма̄хум 25 со̄тыра олн ювле виӈкве вēрмēгыт.

	Ты коныпал та̄н ка̄сыӈ та̄л ханищтахтын нэ̄пакыт, пормасыт ёвтнэ ма̄гсыл ос та̄л сыс акв щёс юв ялантан ма̄гсыл олныл мивет. Мо̄лты та̄лт ты ня̄врамыт ма̄гсыл округ бюджетныл 36 млн. солко̄ви та̄стыглавес. Ты олныл 580 ня̄врам нё̄твēсыт.

	Ма̄ньщи, ханты ос ё̄рн ня̄врамыт Россия янытыл о̄лнэ университетыт «целевой набор» щирыл ханищтахтуӈкве о̄с вивет. То̄нт олн ойтуӈкве щар ат э̄ри. Та̄н ань ма̄вит ӯргалан хо̄тпаг, метеорологыг Полярный академият, Арктика университетыт ханищтахтуӈкве вēрмēгыт. 2016 та̄лт школа а̄стлам соссаӈ ня̄врамыт халт 52% са̄вит училищат ос 44% са̄вит университетыт ханищтахтэ̄гыт.

	Ань ма̄ньщи, ханты, ё̄рн а̄гит-пыгыт халт 700 училищан ос 100 арыгкем ня̄врам ВУЗын ялантэ̄гыт. Та̄н халанылт 38 э̄лумхо̄лас ма̄-во̄й но̄х-винэ хо̄тпаг ханищтахтэ̄гыт. Ам номсэ̄гум, ты ня̄врамыт та̄нки э̄лаль ёмащкв ханищтахтуӈкве патэ̄гыт ке, та̄н пуссын тах нё̄тавет».

	Сургут ӯсныл ёхталам нэ̄ Алексей Шипилов китыгластэ, тав ла̄выс: «Ань ма̄хум акваг потыртэ̄гыт, Сургут ӯс ос Сургутский район мирколыг акван-тотавēг. Тамле тэ̄ла со̄ль ва̄раве манос а̄ти?».

	Алексей Шипилов ювле ла̄выс, ты ва̄рмаль урыл та̄н ань номсахтэ̄гыт. Ты э̄лы-па̄лт тамле рӯпата та̄н Ха̄льӯс районт ва̄рсыт, район ос па̄выл мирколыг акван-тотвесы̄г. Тот ань  па̄выл ос район кӯщаит акв колт рӯпитэ̄гыт. То̄ва хо̄тпат рӯпатаныл по̄хын кēтвēсыт, ань ты хосыт са̄внув олн хультыс. Ты олныт мо̄т э̄рнэ тэ̄ла ма̄гсыл ань та̄ставет. 

	Сургут ӯс ос район о̄с аквты щирыл акван-тотуӈкве ро̄ви ман а̄ти, округ миркол кӯщаит ань номсахтэ̄гыт. Сургут ӯст о̄лнэ мир са̄вми, тот акваг са̄в о̄лнэ колыт, пӯльницат, ханищтахтын колыт ӯнттуӈкве э̄ри, тувыл ма̄ щар ат то̄вылхаты. Тыи ма̄гсыл та̄н ты рӯпата тот о̄с ва̄руӈкве номсэ̄гыт.

	Ты передачан ёхталам ля̄ххал тотнэ хо̄тпат са̄всыр ва̄рмалит урыл пӯмщалахтасыт. Акват ма̄шинат яласаӈ лё̄ӈхыт, ма̄-во̄й но̄х-винэ ва̄рмаль  урыл,  мо̄таныт ос пӯльницат, школат ӯнттын тэ̄лат урыл китыглахтасыт. Кӯщаит ты ва̄рмалит урыл ювле потыртасыт.
