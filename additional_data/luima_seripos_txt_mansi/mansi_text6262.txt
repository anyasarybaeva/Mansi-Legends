
Ты хо̄нтаӈ ма̄ньщи а̄гирищкве Шугур па̄­вылт о̄лы. Лиза сӯкыр э̄тпост китхуйплов та̄лэ то̄влы тах. А̄ги школат ханищтахтын па̄сныл ма̄ньщи ла̄тӈыл пӯмща­лах­ты ос са̄всыр касылыт касы. Тав нё̄тнэ ху­рит по̄слы, пот­рыт хансы ос та̄наныл лови­нь­тым ма̄нь кинан по̄с­ла­ве. Ань ма̄нь ки­нат сун­сым, тав кит пот­раге газетан хансыягув.
– Паща о̄лэ̄н, ам на­мум Лиза Вахрушева. Ам а̄тям Александр Стани­славович Вахрушев хӯл алыщлан ос во̄раян хум. Тав тамле колта̄глыт яныгмас. А̄тям, о̄пам ос акиянум пуссын хӯл алыщлэ̄гыт ос во̄раēгыт. Та̄н хӯл няслуӈкве, хӯ­лупъяӈкве, хумус во̄руй лё̄ӈх коюӈкве, писалил па̄тлуптаӈкве - пуссын ха̄сэ̄гыт.

А̄тям о̄выл ва̄с хунь па̄тамтастэ, тавēн то̄нт 12 та̄л о̄лыс. Ос 19 та̄лэт, тав о̄выл янгуй ка̄тн-паттыс. Тав а̄нумн потыр­та̄лыс, хумус ма̄хум пēс порат во̄рая­сыт. Янгуй сака хоса коюӈкве э̄рыс. А̄тямēн ма̄нь а̄пщимн ос а̄нумн аквписыг потыр­та̄лы, хумус тав яныг хо̄т­пат ёт во̄раи, хӯл алыщ­лы. Хунь а̄нумн нила та̄л то̄влыс, а̄тям каӈка­нум ос а̄нум ёт-то­тыгла­санэ. Та порат ма̄н Ментью па̄вылн хосан ялсӯв. Тот а̄рпи ва̄рсӯв, ам тот няслысум. 
Ам а̄пщим наме Тимур, ам таӈхēгум, тав а̄тяв хольт хӯл алыщлан ос во̄раян хо̄тпаг вос ēмты. 
Хӯрум ма̄нь ка̄тит 
(Ма̄ньщи ла̄тӈыл)
Хӯрум ма̄нь ка̄тит – аква сэ̄мыл, аква хансаӈ, аква я̄ӈк – 
ма̄таприщ ка̄саласыт ос тав юи-па̄лэ̄т та лайхатсыт!
Ма̄таприщ колас па̄нка кӣ­вырн пувт­махтас, катит ос тав юи-па̄лэ̄т!
Ма̄таприщ тувыл хот-ояс.
Па̄нка кӣвырныл хӯрум я̄ӈк ка̄тит кон ты нэ̄глысыт.
Хӯрум я̄ӈк ка̄тит порыг­панэ̄ква ка̄са­ла­сыт, тав юи-па̄лэ̄т о̄с лайхатсыт!
Порыгпанэ̄ква пēс са̄мвар турн тув порыг­мас. 
Ка̄тит тав юи-па̄лэ̄т!
Порыгпанэ̄ква ко­наль по­рыг­мас, ос ту­выл хӯрум сэ̄мыл ка̄тит кон ва̄ӈксыт.
Хӯрум ка̄тит вит во̄ӈхат хӯл ка̄саласыт, витн та ква̄лапасыт!
Хӯлыт э̄л-уйсыт.
Витын ёсым хӯрум ка̄тит па̄г ты нэ̄глысыт ос юв минасыт.
Юв миннэ̄ныл сыс хот-то̄ссыт ос та̄нки пēс о̄лум хуриянылт та пат­сыт: аква сэ̄мыл, аква хансаӈ, аква я̄ӈк.
 
 
