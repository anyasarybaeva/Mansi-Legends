
2014 та̄лт ма̄нь таквс э̄тпост ам Ха̄льӯс район А̄нъя па̄вылн ялсум. Тот акв ма̄ньщи э̄ква ёт потрамасум. Тав наме Тамара Семёновна Мезенцева, ты ма̄ньщи нэ̄ на̄н ва̄глын, ма̄н тав урēтыл хансыгласӯв.Тамара Семёновна такви рӯтанэ урыл потыртас. На̄н ань тав потре э̄лаль ловиньтэлы̄н: «Ам а̄тям самын патме порат, нэ̄пакт Семён Кириллович Кислобаев хасвес. О̄пам ос о̄парищ наме Сайнахов о̄лыс. Тох манрыг 

	ēмтыс, ань потыртылум. Насати, а̄щум самын 

	патме юи-па̄лт ща-щēквам о̄парищ наметыл хасвес. Щащēквам а̄ги о̄парищ наме Кислобаева о̄лыс. Тав па̄л рӯтанум  Кимкъясуй 

	па̄вылт пуссын о̄лэ̄гыт. Тот О̄выръя 

	о̄вты. Тыима̄гыс ща-щēквам акваг О̄выръя а̄гииг ла̄выглавес. Та рӯтныл ма̄н ты сусумтасӯв. 

	Омам Анастасия Степановна ос Я̄лъюс 

	па̄выл а̄ги о̄лыс. А̄щум таве хӯрум щёс та па̄вылныл тӯлманта̄лыстэ, мат
	кем тыгле-тувле та тотыглавес. Ётылнув 

	омам потырта̄лыс, тав аквматнакт ма̄ньлатыг о̄лмēт ӯлум ӯлмаяс. Э̄рттам хотты хӯл алыщлан ма̄хум татем 

	ёмщакв толыг рē-пыгтасыт, толыг хӯрыг кӣвырт омам такви
	на̄тэ ка̄саластэ. Хӯл алыщлан хо̄тпат таве толыг хӯргыл кон-хасумтасаныл, яныг пēс йис колн тотыгпасаныл. Та колныл тусыӈ о̄йка кон-ква̄лыс. Ты 

	ам о̄парищум о̄лыс.

	Ётыл, хунь ща̄нягум-а̄щагум акван-минасыг, со̄ль, омам та колн ты щалтыс. Тох ты такви о̄лупсатэ ӯлум хосыт ка̄саластэ. Ты ва̄рмаль хосат о̄лыс, омам яныгпа̄лаг ēмты̄с, ущта ты номтэ а̄нумн хультуптастэ. Тав тох 

	ла̄выс: «Ам на̄нан янмалтан ма̄гыс яныг о̄парищин колн ёхтысум. А̄щин а̄нум вистэ». 

	Ам о̄парищум ат ёхтыслум, ащо̄йкам о̄с ат ёхтыслум. Тэ̄н хосат а̄тимыг ēмтсы̄г. Та порат вуйкан хо̄нтыт ма̄н ма̄вн хо̄нтлым ёхталасыт. О̄пам ос ащо̄йкам щёлыӈыг о̄лсы̄г. Щёлыӈ ма̄хум  хо̄нтытн пащиртаӈкве патвēсыт. Ащо̄йкам Степан Алексеевич 

	Сангилев кēр ва̄рнэ хумыг о̄лыс. О̄пам ос Кирилл Васильевич Сайнахов са̄в са̄лы о̄ньщис. Тав кит мēтра карсытэ 

	о̄лыс. Ща̄нь ла̄тыӈ 

	коныпал рущ, саран, 

	ё̄рн ос мо̄т хоттымат

	акв ла̄тыӈ ва̄с. Щащēк-вам тай ос щар талква, туп мēтра арыгтем 

	карсытэ о̄лыс.

	Ань А̄нъя па̄вылт ам яныгмам пēс колум иӈ ӯнлы. Па̄вылн ёхталанэ̄м порат тот ты хӯлэ̄гум. Колув ляпат са̄лы ӯрнэ о̄щув иӈ 

	лю̄ли. Ам таима̄гыс ты 

	ма̄ нэ̄мхотьютын 

	миӈкве ат таӈхилум». 

	Тамара Семёновна школа а̄стламе юи-па̄лт Салехард ӯсн культура тэ̄ла щирыл э̄лаль ханищтахтуӈкве 

	минас. Ханищтахтын ма̄ныл а̄стуме юи-па̄лт Ягрим па̄выл культура колт рӯпитаӈкве сака таӈхыс. Тув ёхтыс, кӯщай нэ̄ тав нупылэ ла̄выс: «Наӈ нила ня̄врам о̄ньщēгын, садик а̄тим, ма̄н наӈын виӈкве ат вēрмилӯв». Тувыл нэ̄ сысы та минас. Ос такви яныгмам па̄влэ̄н ёхтыс, рӯпитан ма̄л тот майвес. 

	Тамара Семёновна са̄в та̄л клуб колт рӯпитас. Ань тав 

	пенсия олн вуим Ягрим па̄вылт о̄лы. Ялпыӈ хо̄талыт о̄лыгланэ̄ныл порат тав тув акваг во̄виньта̄лаве. А̄нья па̄вылн колэ уральтан ос нас ӯщлахтын 

	ма̄гыс ва̄тихал ялан-та̄лы. 

	Николай МЕРОВ

	 
