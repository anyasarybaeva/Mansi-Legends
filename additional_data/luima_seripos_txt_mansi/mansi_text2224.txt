

	Туи порат о̄йттур э̄тпос 5 хо̄талэ̄т Ханты-Мансийский районт Витхон пӯрлан хо̄тал о̄лыс. То̄нт соссаӈ ма̄хум ма̄ньха̄пыл кассыт. Округт о̄лнэ мир коныпал э̄лы хо̄н ма̄ныл мӯй хо̄тпа о̄с са̄в о̄лыс. Ань ты хуритыт по̄слым нэ̄т-хумит тот кассыт, та̄нти уранылт акв-кит ла̄тыӈ ла̄всыт.

	Ты хум наме Март Рейманн, Эстонияныл 

	ёхталас: «Ты ма̄н ам о̄выл щёс ёхтысум. Юн ам каноэ ос байдарка ха̄пыл яласасум. Ос ма̄ньха̄п нэ̄мхуньт ат ва̄щинтасум, тыт ань о̄выл щёс ӯнтсум. Ма̄ньха̄пыл яласаӈкве мощ ханищтахтуӈкве э̄ри, илттыг хунь ханьщувлэ̄гын. А̄нум тыт сака ёмас, ма̄-витын лылыēпе сыстам».

	 

	Людмила Покачева, Сургутский район: «Тамле касылын ам о̄выл щёс ёхтысум. Амти па̄влумт тай ма̄ньха̄пыл акваг яласэ̄гум. Ма̄н о̄лнэ ма̄вт касылыт о̄с ва̄рыгла̄лавет, ам касыгла̄лэ̄гум».

	 


		Алексей Пуртов, Ханты-Мансийск ӯс: «Тамле касылыт ам ань китыт щёс ты касэ̄гум. Ты 

		ва̄рмаль ам э̄руптылум, касуӈкве сака пӯмыщ. Ам яныг о̄пам ханты хум о̄лыс, тав Ханты-Мансийск ӯс ляпат о̄лум Выстыхой нампа ма̄нь па̄вылт яныгмас, тот о̄лыс. Ты па̄выл хосат а̄тим».

		 


			Антонина Константиновна Виноградова, Нижневартовский район, Корлики па̄выл: «Ма̄ньха̄пыл ам ва̄тахтем та̄л яласэ̄гум. Тамле каснэ ва̄рмалит о̄лыгланэ̄ныл порат ам акваг касыгла̄лэ̄гум, то̄ванакт о̄выл мēстат вуйласум. Ань яласаӈкв сака ат вēрмēгум, мощ о̄с ханищтахтуӈкве э̄ри».

			Ты хо̄тпат ёт С. Ромбандеева потыртас



	 
