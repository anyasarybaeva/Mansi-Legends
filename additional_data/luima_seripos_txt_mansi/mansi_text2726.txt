

	Геннадий Бухтин, округ кӯщай ва̄ӈын хум, сапра̄ни ва̄рыглас. Тав общественный организацият ос общинат рӯпитан ма̄хум ма̄-вит ӯргалан ва̄рмаль урыл потыртаӈкве акван-атыгласанэ.


		Кӯщай хум ла̄выс, ма̄н округувт ты ва̄рмаль осн-паттым о̄ньщаве. Ма̄-во̄й но̄х-винэ компаният ёмащакв уральтавет, ма̄н во̄й ке со̄сэ̄гыт, яныг штраф-олныл пинавет. Тыт о̄лнэ мир ма̄-вит вос ӯргалэ̄гыт, 

		ка̄сыӈ та̄л округувт «Спасти и сохранить» акция ва̄рыглаве. 

		Александр Хильман, «Экология Югры» нампа общественный организацият рӯпитан хум, Советский ӯсныл ёхталас. Тав нор яктын ма̄хум рӯпатаныл урыл потыртас. Александр Александрович ла̄выс, Советский районт са̄в та̄л во̄р яктаве ос йӣв товыт тот хультуптавет. Ань нор яктын организацият тох ул вос ва̄рсыт, штраф-олныл пинавет. Тувыл йӣв товыт аняг атыяныл ос тӯйтым о̄ньщияныл, тэ̄лы порат но̄х-пēламтыяныл. Ань Советский район Пионерский па̄выл по̄хат тамле аня но̄х-пēламтавес. Тӯйт хунь толы, та̄н район янытыл яласаӈкве патэ̄гыт ос сунсэ̄гыт, хоты ма̄т тамле порс акван-атым о̄лы. Ты 

		юи-па̄лт нор яктын организацият сапра̄нин во̄виньта̄лыяныл ос ты тэ̄ла урыл та̄н ётаныл потыртаӈкве тах патэ̄гыт.

		Ты юи-па̄лт Анатолий Криста, Нижневартовский район «Экологическая безопасность Югры» нампа организацият рӯпитан хум, ла̄тыӈ ла̄выс. Тав Нижневартовск ӯст на̄йпос ва̄рнэ яныг станция урыл потыртас. Ты станция ма̄-вит сака па̄ӈкты, лю̄львит Вах я̄н со̄сы. Ань Нижневартовский районт соссаӈ ма̄хум пēс йис ма̄т о̄лэ̄гыт, та̄н ты я̄т хӯл алыщлэ̄гыт  ос тамле па̄ӈкыӈ вит аēгыт. Анатолий Владимирович ла̄выс, ты щēмьят урыл ань нэ̄мхотьют ат номсы. Тувыл Нижневартовский районт Вах я̄ ва̄тат о̄лнэ па̄влыӈ ма̄хум па̄ӈкыӈ витаныл я̄н овты. Ты па̄влыт вит сыстамтан утыт ёмащаквег ат рӯпитэ̄гыт, то̄ва па̄влыт тамле ут щар а̄тим. 

		Та̄н о̄с акваг лю̄львит Вах я̄н со̄сэ̄гыт.Соссаӈ ма̄хум та̄рви-тыӈ ва̄рмаляныл урыл потыртаӈкве сапра̄нин о̄с во̄выглавēсыт. О̄влэ̄т Владимир Куриков, «Югра лылыēп» нампа организацият рӯпитан хум, потыртас. Ань са̄в хо̄тпа пēс йис ма̄т о̄лнэ щēмьят палт хӯл алыщлаӈкве ос во̄раяӈкве воратэ̄гыт. Та̄н тув ёхталым мори капыртэ̄гыт, порс тот хультуптэ̄гыт. Ма̄хум хо̄т-а̄ти ул вос яласасыт ос лю̄ль ул вос ва̄рсыт, та̄н ма̄гсыланыл нэ̄пак та̄ратаӈкве э̄ри, тув хансуӈкв - хоты ма̄т та̄н ня̄слуӈкве ос во̄раяӈкве вēрмēгыт.

		Олег Шатин, «Колмо-дай» нампа общинат кӯщай хум, та̄нки ма̄нылт о̄лнэ щēмьят урыл потыртас. Ань 470 тамле щēмьят акв реестр-нэ̄пакн хасвēсыт. Тувыл то̄ва щēмьят о̄лнэ ма̄наныл та̄нки нупыланыл ат хассаныл, нэ̄паканыл мӯсхал щирыл ат ва̄рсаныл. Та̄н о̄лнэ ма̄нылт браконьер-хо̄тпат акваг яласэ̄гыт, э̄рнэ нэ̄пак ат о̄ньщēгыт. По̄х 

		хо̄тпат хот-ня̄влуӈкве ат вēрмавет. Общинат рӯпитан хум ла̄выс, ма̄хумн нё̄туӈкве э̄ри. 

		Геннадий Бухтин ла̄выс, ты та̄рвитыӈ ва̄рмалит ёт ань э̄лаль рӯпитаӈкве патэ̄гыт. Советский ӯст сапра̄ни тах ва̄рыглэ̄гыт, тув во̄р яктын организацият, наукат рӯпитан хо̄тпат тах во̄вавет. То̄нт пуссын аквъётномсахтуӈкве патэ̄гыт. Нижневартовский районт о̄с сапра̄ни щё̄питалэ̄гыт ос Вах я̄ па̄ӈктын ва̄рмаль урыл тах потыртэ̄гыт. Общинат рӯпитан хо̄тпат ос пēс йис ма̄т о̄лнэ щēмьят та̄рвитыӈ ва̄рмаляныл тах та̄ра-паттыяныл. Ты ма̄хум о̄с тах акван-атыглавет. 

		 

		Людмила Алгадьева

 
