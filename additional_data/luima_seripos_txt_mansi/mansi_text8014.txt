
Мōлты та̄лув оигпан порат Ханты-Мансийск ӯсн са̄всыр касылыт но̄х-патум ня̄врамыт Наталья Владимировна Комарован во̄виньта̄лвēсыт. 
Ты акван-хо̄нтхатыглам хо̄таланыл та̄н «Ма̄ньлат ма̄хум ма̄гыс о̄лнэ ма̄в» намаим о̄лыс. Та та̄лт а̄гит-пыгыт 180 арыгкем сыре-сыр тэ̄лат э̄лаль тотнэ номт ва̄рсыт.
О̄влэ̄т округ кӯщай нэ̄ та̄н ётаныл пащалахтас ос ла̄выс: 
– Ань ты ма̄хумн Югра ма̄вт о̄лупсав э̄лаль тотуӈкве патаве. Ма̄н та̄н нупыланыл номт пинэ̄в. 
Тувыл тув ёхталам а̄гит-пыгыт са̄всыр каснэ ма̄т но̄х-патнэ̄ныл ма̄гыс дипломыл ос мӯйлупсал мисанэ. 
Тох наукат пӯмыщ ханищтапыт щё̄питан ма̄гыс Анна Жилина Покачи ӯсныл ос Артемий Гладков Югорск ӯсныл мӯйлуптавесы̄г, сосса ма̄хум пēс накыт ӯргалан щирыл Екатерина Могуш Югорсканыл мӯйлупса майвес. 
Са̄в ма̄ньлат хо̄т­пат предприниматель­ства манос обществен­ный тэ̄лат ёмщакв ва̄рияныл, ля̄ххалыт ма̄кыг ищхӣ­пыӈ утыт потыртыяныл, та̄н пуссын о̄с э̄сгувēсыт. 
Ты коныпал ма̄ньлат хо̄тпат ма̄хманув вēщка­тыг о̄луӈкве ханищтыя­ныл. Тох Сергей При­ходько Шеркалы па̄вылт о̄лнэ а̄гирищитн-пыг­ри­щитн патриотизм тэ̄лат урыл са̄в потырты. 
Мо̄таныт рӯпатаныл сэ̄ръёрыг тотсаныл, та̄н кӯщай нэ̄н премиял майвēсыт. Тыи Ханты-Мансийск ӯсныл Ксения Илауски, Валентина Киселева, Каролина Шибко ос Нягань ӯсныл Штейнер Денис, Приобье па̄вылныл Полина Шилко, Нижневартовсканыл Андрей Ольховский, Сургутныл Владислав Иванов, Советский ӯсныл Кнарик Мелоян.
Ма̄н редакциявт та̄л сыс «О̄влэ̄т мо̄йт о̄лыс» касыл ва̄рыгласӯв. Ань но̄х-патум ня̄врамыт тот о̄с янытлавēсыт, мӯйлуп­сал майвēсыт. 
Та̄н нама­ныл ма̄н газетат хансы­гла­санӯв. Таи лю̄ль о̄лыс, са̄выӈ­па̄лэ тыг, яныг ӯсн, ёхта­лаӈкве ат вēрмы­сыт. Таи­ма̄гыс та̄н мӯйлуп­са­ныл юв кēтыянӯв. 
Тыт туп Нефте­юган­ский район­ныл Ярос­лав Лянтин оматэ̄нтыл ёхта­ласы̄г ос Ханты-Мансийскат о̄лнэ ня̄вра­мыт о̄лсыт. 
Та юи-па̄лт округ кӯ­щай нэ̄ Наталья Влади­ми­ровна Комарова ма̄нь­лат хо̄тпат та̄нки ва̄рнэ тэ̄ланыл о̄вылтыт щё̄с арыгкем потыртас. Тувыл пуссын йильпи та̄лыл янытлавē­сыт, э̄лаль ōлнэ посыӈ хōталыл ла̄ввēсыт.
Тамара МЕРОВА
