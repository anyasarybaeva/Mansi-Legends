
Ты туи о̄йттур э̄тпос 25 хо̄талэ̄т «Природный парк «Кондинские озера» йильпииг намаявес – «Природный парк «Кондинские озера» имени Л.Ф. Сташкевича». Ты ма̄-вит ӯргалан ва̄рмаль Леонид Федорович Сташкевич тав о̄вылтаме, тот тав са̄в та̄л рӯпитас.Ты ма̄-вит ӯргалан парк тав намēтыл намтуӈкве са̄в хо̄тпа тахсыт, та̄н пуссын са̄в ма̄т рӯпитэ̄гыт: Советский район мирколт рӯпитэ̄гыт, экологыт, Советское лесничество, «Малая Сосьва» ос «Юганский» нампа заповедникыгт, «Нумто», «Сибирские Увалы» ос «Самаровский чугас» паркытт рӯпитан ма̄хум ос са̄в мо̄т хо̄тпат. 

	Тувыл округ мирколт рӯпитан ма̄хум та̄н ётаныл ка̄сащасыт, ты ма̄-вит ӯргалан парк о̄йка намēтыл та пинвес.

	Леонид Федорович о̄йттур э̄тпос 19 хо̄талэ̄т 1935 та̄лт Ростов на Дону ӯст самын патыс. Тав щēмьятэ̄т пуссын учителиг рӯпитасыт. 1965 та̄лт Омск ӯст физкультура ос спорт институт а̄стлас. Ма̄н ма̄вн о̄йка 1970 та̄лт ёхтыс, Советский ӯст о̄лмыгтас. Тот са̄в ма̄т рӯпитас – физкультура учителиг о̄лыс, Советский райисполкомыт инженерыг, кол ӯнттын ма̄т бригадирыг ос мо̄т ма̄т рӯпитас. 

	1976 та̄лт тав «Малая Сосьва» нампа ма̄-вит ӯргалан ма̄н кӯщаиг паттувес.

	1981-1994 та̄лытт Леонид Федорович «Остров Врангеля» ос «Курильский» заповедникыгт пуӈк тотнэ хо̄тпаг паттувес. Тот рӯпитаме сыс тав акваг ма̄-вит по̄слыс, хурит ва̄рыс, матыр ка̄салы, пуссын кинан по̄слыянэ. Ма̄-вит ӯргалан урыл атпан арыг потыр хансыглас, хӯрум нэ̄пак та̄раталыс, намаясанэ – «Заповедник Малая Сосьва», «Арктическая заповедь. Записки директора заповедника», «Мои перевалы». Округув янытыл выставкат о̄лыгланэ̄ныл порат та̄в тот такви ва̄рум хуриянэ мирн ва̄тихал суссылта̄лсанэ: «40 лет геологического поиска», «35 лет Шаимской нефти». 

	1995 та̄лт о̄йка «Кондинские озера» нампа ма̄-вит ӯргалан парк ва̄руӈкве номылматас, тот такви кӯщаиг патыс. Ань та ма̄-вит нэ̄мхотьютн ул вос новаве, ул вос хилаве, тув нас мори яласан ма̄хум ул вос ялантэ̄гыт, ма̄ ул вос па̄ӈктыяныл. Ты ма̄гсыл тот са̄в хо̄тпа рӯпитаӈкве патыс – наука щирыл ос ма̄ янытэ̄т ӯргалан щирыл, са̄всыр хо̄нтхатыглапыт ва̄руӈкве патвēсыт. Ань ма̄хум акван вос хо̄нтыглахта̄лэ̄гыт, ма̄-вит ӯргалан урыл вос потрамēгыт. Та ма̄т ма̄-во̄й но̄х ул вос хилаве, о̄лнэ ма̄в курщипыг ул вос ва̄раве. 

	Мо̄лты таквсы Леонид Федорович а̄тимыг ēмтыс. О̄йка о̄лме палытыл ма̄-вит ӯргалым о̄лыс, са̄в ёмас тэ̄ла ва̄рыс. Таима̄гыс тав акваг янытлавес, ма̄глын тагатан по̄сытыл майлувес. 2006 та̄лт «Заслуженный эколог Российской Федерации» намыл ма̄йвес. 

	Светлана 

	Хозумова

	 
