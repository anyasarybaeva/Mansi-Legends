
Ханты-Мансийскат «Спасти и со­хранить» нампа акция рӯпитам порат ос ты э̄тпос нилыт хо̄талэ̄т о̄с аквты щирыл намтым XVII телефе­стиваль Борис Лосев нампа ӯскант о̄вылта̄лвес.
Ёмас ма̄лтып э̄типа̄лаг мӯй ос ӯсыӈ ма̄хум тув акван-атхат­сыт. Та̄н ма̄гсыланыл о̄влэ̄т «Хо̄тал» нампа А̄с-угорский театрыт рӯпитан хо̄тпат йӣквсыт ос э̄ргысыт. Са̄тхуйплов та̄л яныт а̄гит-пыгыт тыгле-тувле поргащ­ласыт, йӣквсыт. Ты фе­стиваль рӯпитаӈкве о̄вылтахтам порат ты ня̄врамыт ущты самын патсыт.
Тувыл са̄всыр кӯщаит мӯй ма̄хум ёт пащалах­тасыт. Ӯс кӯщай хум Василий Филипенко, «Югория» нампа теле­радиокомпания кӯщай э̄ква Тамара Сутягина ос губернатор ва̄ӈын хо̄тпаг рӯпитан хум Сергей Полукеев «Спа­сти и сохранить» па̄нт вольгын па̄рт тармыл хансым ла̄тӈыт Хан­ты-Мансийскат о̄лнэ ма̄хумн мӯйлуптасыт. Ты па̄рт памятник щи­рыл ты ӯскант тах ма̄н ёл-пинаве.
Ма̄хум ёмщакв ӯщлахтын ма̄гыс тот а̄канит ма̄щтырлаӈкве ос са̄всыр ӯйрищит по̄слуӈкве ханищтавēсыт. Оркестр са̄всыр ёмас э̄рыгсовыт ёнгыс. Мо̄т хо̄таланылт телевидение ма̄гыс по̄слуӈкве ха̄снэ ханищта­пыт ва̄рыглавēсыт. О̄выл хо̄талт Удмуртияныл ёх­талам кина по̄слын хум Лев Вахитов ма̄хум ёт рӯпитас. Мо̄тыт хо̄талт Екатеринбургныл «Этно Кино» нампа фестива­лит кӯщаиг о̄лнэ хум Иван Головнёв ёмас кина по̄слуӈкве ма̄хманэ ханищтасанэ. Ос та сыс телефестивальт рӯпитан жюри хо̄тпат ма̄-вит ӯргалан урыл ма̄нь ки­нат суссыт ос щар ёмас утыт пēриясыт.
Ты та̄л телефести­валит 35 ма̄ныл 350 по̄слым са̄всыр кинат сусвēсыт. Та̄н лов номи­нация щирыл ла̄кквауртвēсыт. Тувыл ты касылыт но̄х-патум хо̄тпат Ханты-Мансий­с к а н во̄виньтавēсыт ос та̄хт хуриӈ статуэткал мӯйлуптавēсыт. Ань о̄выл щёс ня̄врамытын по̄слым кинат касылн кēтыглавēсыт. Тот Ярославль ӯсныл «Детектив» нампа сту­дия статуэткал майвес. Яныг ма̄хум халт Но­восибирсканыл «Про­мысел» намыл пиным кина но̄х-патыс. Екате­ринбург ӯст о̄лнэ хо̄тпат ня̄врамытын ёмас те­лепередачат ва̄рнэ ма̄гыс э̄сгувēсыт. Хо̄т мӯйлупса Москва, Салехард, Санкт-Петербург, Якутск ӯсытын ос Тыва, Бело­руссия ма̄н тотвēсыт. Мо̄т хо̄н ма̄т халт Нор­вегия щар ёмас опера­торский рӯпата ма̄гыс ос Англия щар ёмас публи­цистический программа ма̄гыс мӯйлуптавесы̄г.
«Югория» нампа те­л е р а д и о к о м п а н и я т рӯпитан хо̄тпат о̄с кит щёс но̄х-патсыт. Та̄н акв рӯпатаныл «Лучший журналистский дебют» щирыл я̄нас мӯйлупсал щё̄питавēсыт. Ос «Жур­налисткое расследова­ние» нампа номинаци­ят Наталья Маковецкая ос Дмитрий Никитин «Тром-Аган: опалённые огнём» по̄слум кинатэ̄н ма̄гыс э̄сгувесы̄г. Ты ко­ныпал «Югория» нампа рӯпитан коланыл Гран-При яныг мӯйлупсал майвес. Та̄н 100 со̄тыра солко̄вил та̄стувēсыт. Т.Е. Сутягина, кӯщаиг о̄лнэ э̄ква, ла̄выс: «Ма̄н ты олныт «ЛянторИн­форм» телекомпани­ян тах мыганӯв. Та̄н ты олнытыл ма̄-вит ӯргалан ма̄гыс кинат о̄с вос по̄слэ̄гыт, тувыл ты фестивальн касуӈкв вос кēтыяныл. То̄внакт тот рӯпитан ма̄хумн ёмас тэ̄ла ва̄руӈкве ол­ныл ат то̄влавет, ма̄н ань та̄нанылн нё̄тэ̄в».
