
Ты э̄тпос 9 хо̄талэ̄т Белоярский район Касум па̄вылт сосса ма̄хманув са̄лыл кассыт. Та йис ма̄т ты та̄л 80-ыт касыл ва̄рыглавес. Касум па̄вылт ос та ляпат о̄лнэ са̄лыӈ нэ̄т, а̄гит, хум хо̄тпат ос пыгрищит халт Сургутский районныл ёхталам ма̄хум са̄лыл яласасыт. Пуссын аквъёт 28 хо̄тпа касыс.
О̄выл ла̄тыӈ Белоярский район кӯщай Сергей Маненков ла̄выс: «Югра ма̄в янытыл са̄лы ӯрнэ мир халт щар ма̄к са̄в са̄лы ма̄н районувт о̄лы — 16 со̄тыра 200 са̄вит са̄лы. Округ кӯщаитн ань нё̄тавēв, олн-ло̄мтыл та̄ставēв, таима̄гыс ань са̄лыянув ка̄сыӈ та̄л са̄вмēгыт. Са̄лы ӯрнэ тэ̄ла — ты сака та̄рвитыӈ рӯпата. Нё̄рт яласан я̄тил ма̄хум, на̄нан ам янытлыянум, пуста̄гыл о̄лэ̄н, ты коныпал са̄в са̄лы янмалтэ̄н. На̄н та̄ксар ма̄хум, ты пēс йис тэ̄ла на̄н хосытынт ты о̄лы». 

Кит саран о̄йкаг са̄в та̄л са̄лы ӯрим о̄лсыг — Константин Николаевич Канев ос Сергей Васильевич Попов, район кӯщаин янытлан нэ̄пакыл майвесы̄г. С.В. Попов мощ мо̄лалнув 90 та̄лэ то̄влыс, са̄лы ӯрим ань тыхо̄тал мус яласы. 
Нила а̄ги о̄ньщи, та̄н о̄с а̄тяныл хольт са̄лыӈ-колт о̄лэ̄гыт, хо̄тыт пиркатат  рӯпитэ̄гыт. 

Округ кӯщай ва̄ӈын хум Алексей Забозлаев, Тюмень ӯс кӯщай Руслан Кухарук ос ма̄-во̄й но̄х-винэ тэ̄ла палт пуӈктотнэ хо̄тпат Касум па̄вылн ялсыт. Ка̄сыӈаныл ла̄тыӈ ла̄выс, са̄лы ӯрнэ ос мӯй ма̄хум ёт пащалахтасыт, ёмас номтыл потрамасыт. 
Ты юи-па̄лт касыл та о̄вылтахтас. О̄влэ̄т са̄лы ӯрнэ ма̄хум са̄лыяныл нас ха̄йтсыт, тувыл сӯлтыл нуйхатасыт. Хӯрмит касыл порат са̄лы ӯрнэ хо̄тпат сунаныл тармыл лю̄лим тотвēсыт, тувыл ёсаныл тармыл лю̄лим са̄лыянылн нуигтавēсыт, ётыл ос то̄выль тармыл ӯнлым тотвēсыт. Хум хо̄тпат юи-па̄лт ос нэ̄т кассыт, тувыл а̄гит ос пыгыт са̄лыл  яласасыт. 

Но̄х-патум мāхум
Касыл оигпам юи-па̄лт пуссын клубын во̄ввēсыт, но̄х-патум хо̄тпат наманыл тот ла̄ввēсыт, янытлавēсыт. 
Хум хо̄тпат са̄лыяныл ха̄йтыл миннэ̄ныл порат о̄выл места Иван Алексеевич Попов вис, китыт — Николай Павлович Тасьманов, хӯрмит — Сергей Петрович Канев.
Сӯлтыл яласаманыл порат о̄влэ̄т Николай Александрович Кантеров ёхтыгпас, китыт — Юрий Кузьмич Тарлин, хӯрмит — Иван Сергеевич  Логаны.

Сун тармыл лю̄лим миннэ порат са̄ртын Юрий Кузьмич Тарлин ёхтыгпас, тав юи-па̄лэ̄т Иван Алексеевич Попов, хӯрмит Николай Александрович Кантеров.
Ёсал лю̄лим о̄выл места Иван Алексеевич Попов вис, китыт — Николай Александрович Кантеров, хӯрмит – Юрий Кузьмич Тарлин.
То̄выль тармыл яласаманыл порат щар ма̄к молях Николай Александрович Кантеров минас, китыт места Николай Павлович Тасьманов вис, хӯрмит — Иван Алексеевич Попов.
Нэ̄ хо̄тпат са̄лыяныл ха̄йтыл миннэ̄ныл порат Светлана Александровна Тарлина но̄х-патыс, китыт места Светлана Владимировна Канева вис, хӯрмит — Надежда Петровна Попова. 
А̄гит ос пыгыт халт о̄выл места Людмила Тасьманова вис, китыт Екатерина Попова, хӯрмит Егор Попов.
Тувыл щар ма̄к молях яласан хо̄тпа наме ла̄ввес — Иван Алексеевич Попов. Ань ты 80-ыт касылыт ты хум тав та но̄х-патыс, «Бураныл» мӯйлуптавес. Касум па̄выл кӯщай нэ̄ Алсу Назырова тох ла̄выс: «Ты касылн ма̄н та̄л сыс щё̄питахтасув. Са̄лы ӯрнэ ма̄хум пуӈктотнэ хо̄т-паныл я̄ я̄ӈке акваг уральтасаныл, са̄лыл яласан лё̄ӈх щё̄питасыт. Ты та̄л сака са̄в тӯйт патыс, ма̄хманув я̄т тӯйт са̄в щёс хилыгласыт. «Буран» ос мо̄т мӯйлупсат ма̄-во̄й но̄х-винэ компаният та̄н ма̄навн мисыт».  
Мо̄т касылыт
Касыл о̄лме порат мӯй ма̄хум ма̄гыс я̄нас касылыт ва̄рыглавēсыт. Та ма̄т но̄х-патум ма̄хум о̄с яныт-лавēсыт. 
Нэ̄ хо̄тпат ос а̄гит йӣв киттыг хартым кассыт, ты пӯмыщ тэ̄ла палт Надежда Негодяева но̄х-патыс, китыт места Ольга Дмитрина вис, хӯрмит — Анастасия Покачева.
Са̄лыӈ сун ӯлтта поргум ма̄ньлат пыгыт ос хумыт халт Сергей Анямов но̄х-патыс, китыт места Денис Волдин вис, хӯрмит — Виктор Лозямов.

Тыньщаӈ па̄хвтын ма̄т Леонид Тасьманов но̄х-патыс, тувыл Константин Ерныхов, хурмит Валерий Гагаев.
Хум хо̄тпат тыхал ос пēрщисыт, Шамиль Абдурахманов но̄х-патыс, Наиль Салахов китыт места вис, хӯрмит — Денис Ерныхов.
Но̄х-патум нэ̄т ос хумит пуссын янытлавēсыт, сценан вовинь-та̄лвēсыт, янытлан нэ̄пакытыл майвēсыт, са̄всыр мӯйлупсатыл мӯйлуптавēсыт. Са̄лыӈ ма̄хум телевизорытыл, тэ̄нут о̄щнэ по̄лям то̄тапытыл, сыресыр кофеваркатыл, ща̄йпутытыл ос мо̄т э̄рнэ пормасытыл мӯйлуптавēсыт. 
Ерныхов о̄парищ нам о̄щнэ ханты э̄кваг-о̄йкаг, Андрей Александрович ос Татьяна Филипповна, 50 та̄л аквъёт о̄лэ̄г. Тэ̄н о̄с янытлавесы̄г, мӯйлупсал майвесы̄г, са̄в ёмас, сымыӈ ла̄тӈыл ла̄ввесы̄г. Э̄кваг-о̄йкаг са̄лыӈ колт са̄в та̄л яласасы̄г, ат ня̄врам янмалтасы̄г. Пēс та̄гыл о̄лыглам касылытт Андрей Александрович са̄в щёс  но̄х-патыглас.

Та̄ксар хо̄тпат янытлым юи-па̄лт, клубн атхатам ма̄хум ма̄гыс Салехард ӯсныл ёхталам ханты хум Валентин Вальгамов ханты ос ма̄ньщи э̄ргыт э̄ргыс, сценкат суссылтас, са̄ӈквылтапыл са̄ӈквылтас. Э̄типа̄лаг ос ма̄хум клуб колт маттем  та  йӣквсыт. 
Амтирот номсэ̄гум, сосса нэ̄квет ос хум хо̄тпат матыр-а̄ти ва̄руӈкве пēс та̄гыл ха̄сэ̄гыт — рӯпитэ̄гыт, йӣквēгыт, тыхал э̄ргēгыт. Матыр пормас э̄рмыглы те, та̄нти ка̄тыл ва̄рапēгыт, ма̄щтырлапēгыт. Нэ̄мхо̄т ат ё̄мēгыт, ат кинсэ̄гыт. Ма̄н ма̄хманув тамле ащирмаӈ ма̄т пēс йис та̄гыл о̄лсыт, таима̄гыс ка̄сыӈ хо̄тпа та̄ксарыг яныгмас, акваг рӯпитас. Юн нас те ӯнлыс, ёл-по̄льнуве, тэ̄та̄л о̄лнув. Ань ты са̄лыӈ ма̄хманув нупыл сунсуӈкве татем ка̄сыӈ, номтанув ёмасыт. Та̄н пуссын пуста̄гыл вос о̄лэ̄гыт, ты э̄рнэ тэ̄ла э̄лаль вос тотыяныл.
Светлана РОМБАНДЕЕВА
