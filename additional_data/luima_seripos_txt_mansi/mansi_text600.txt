
Мощ мо̄лалнув Хулюмсӯнт па̄выл школа искусств колн ялантан ня̄врамыт ханищтан хо̄тпаганыл ёт Белоярский ӯсн  ялсыт. Тот  «Северные Арт-диалоги» нампа окружной конкурс-выставка ва̄рыглавес.  Са̄в ма̄щтыр ка̄тыӈ ма̄хум ос  ня̄врамыт тув атхатыгласыт, тот та̄н халанылт ханищтахтасыт ос по̄слам хурияныл суссылтасыт.Н. К. Маслова, ня̄вра-мыт ханищтан нэ̄, тав палтылэ ялантан китхуйплов та̄л яныт хӯрум а̄ги ёт тотыглас, ты Мария Лаверина, Екатерина Алгадьева ос Виктория Боженко. Конкурсн минуӈкв са̄в ня̄врам кос ка̄сащас, туп хӯрум ня̄врам ёт виӈкв ро̄выс. Ты а̄гирищит атыт та̄л Надежда Константиновна палт ялантэ̄гыт. Ты сыс са̄в матыр-а̄ти ва̄руӈкв ханьщувласыт. Ханищтан нэ̄ныл ёт та̄н о̄льпыл по̄слаӈкв, ю̄нтуӈкв ос сак хартуӈкв ханищтахтэ̄гыт. 
Ма̄щтыраныл а̄рталаӈкв миннэ̄ныл э̄лы-па̄лт суссылтаӈкв тотнэ картинаныл ёт таквсы каникул хо̄таланылт ка̄сыӈ хо̄тал рӯпитасыт. Пуссын аквъёт о̄льпыл по̄слым хӯрум картина ос сэ̄тапыл ю̄нтым, сакыл хартым са̄т панно ёт тотыгласыт. 
Рӯпатаныл порсыг ат минас, Анастасия Просункова ос Таня Сивцова сакыл хартым ос сэ̄тапыл ю̄нтым картинанэ̄н ма̄гыс о̄выл местал майвесы̄г, Виктория Боженко о̄льпыл по̄слам картинатэ о̄выл места вис. Ты коныпал ня̄врамыт пуссын грамотал майвēсыт ос конкурс кубокыл  мӯйлуптавēсыт.
Ос акв по̄слан кружокт ханищтан нэ̄ А. А.
Снегирёва о̄с хӯрум а̄гирищквет ёт аквты конкурсн ялсыт, та̄н о̄с ка̄тыл по̄слым ат хӯри суссылтан ма̄гыс ёт тотыгласыт. Ты Яна Таратова, Елизавета ос Дарья Абрамовыг. Лиза Абрамова о̄льпыл по̄слам хуритэ ма̄гыс китыт местал майвес. Ты ня̄врамыт иӈ ма̄ньнуват, торыӈ щирыл матыр ва̄руӈкв сака иӈ ат ха̄сэ̄гыт, ущ ханищтахтэ̄гыт. Яныг а̄гияныл нупыл сунсым ос мо̄т ма̄хмытн а̄ӈкваталым ханищтахтэ̄гыт, яласым ты ня̄врамыт та̄нкина̄нылн э̄рнэ номт пуӈкын выгыт, хуньт э̄рыӈ та̄н ты матарыг ēмтэ̄гыт. 
Ам Мария Лаверина яласам лё̄ӈханыл урыл китгаласлум, мēн потрумēн тох ты о̄лыс:
– Хумус яласасы̄н? Маныр хащсы̄н? 
– Ёмщакв яласасӯв. А̄нумн Белоярский ӯс мӯстыс, ма̄нь ӯскве, коланэ такем нё̄тнэт, хорамаӈыт. Такем ёмас гостиницат о̄лсӯв. По̄слан хум Сергей Николаевич Устюжанин ёт румалахтасӯв, тав по̄слан урыл «мастер-класс» суссылтас. Касум па̄вылн тотыглавесӯв.
– Маныр пӯмащ ва̄сын? 
– Музейн тотыг-лавесӯв. Тот ханты супыл масхатам а̄ги по̄сласлӯв, тувыл ханты супыӈ а̄ги а̄кане ёт о̄с по̄сласлӯв, нас ханты пормасыт щуртата̄лсӯв. По̄слым хурит сунсыгласӯв. 
Ос во̄р кӣвырт ё̄мыгта̄сӯв, ӯйхулыт ма̄гыс о̄лнэ са̄всыр алщит ва̄сӯв: тӯлмах, во̄рто̄лнут, охсар, щёпыр, лэ̄ӈын ма̄гыс о̄лнэ алщит, хӯл пувнэ камка. Колн щалтсасӯв, кол кӣвырт такем яныг па̄л, акв сэ̄мыл охсар сов, кит выгыр охсар совыг ва̄сув, тувыл ва̄йиг ос са̄всыр кол пормасыт о̄лсыт. Та̄н о̄с сӯмъях о̄ньщēгыт, туп ха̄ӈхылтапаныл мо̄т 
хурипат.
– Манхурипат? 
– Тамле пуврыт, ё̄маспил нас щёрхилтымат, тувыл ēри тӯщтыма. Ма̄н ха̄ӈхылтапанув мо̄тхурипат. 
 
Тамле ты потыр мēн потыртасмēн. Ам Маша ла̄выслум, ма̄ньщи ма̄хум ха̄ӈхылтапаныл о̄с тамле пуврыт ос нас щёрхилтым о̄лсыт, щёрхилыӈ ха̄ӈхылтапыг ла̄ввēсыт. 
Ань о̄щнэ сӯмъяханув са̄выӈпа̄лэ то̄сыӈ рущ ха̄ӈхылтап о̄ньщēгыт, ёла-но̄х кӯстырыг вос яласаӈкв. Пувыр ха̄ӈхылтапыл молямтахтым ла̄гыл хот-хиса-таӈкв, хот-волкатаӈкв вēрми. Кӯстыр кинсым пēс ха̄ӈхылтапыт по̄хын патсыт. 
Ань ӯнттын йильпи сӯмъяхыт, хоса вос вēритасыт, порсӯйит мори ул вус  но̄х-воратасыт, кēр ла̄г-лыл ва̄равет. Пēс ма̄хманув щёрхилыӈ ла̄глуп сӯмъяхыт ӯнт-тала̄лыгласыт.  
Ань са̄всыр кēр таса̄вит, хумус а̄ртми, маныр кӯпнитнуваг ва̄рапаӈкв – ма̄хум тащирыл матыр ӯнттэ̄гыт-ва̄рēгыт. Тыгыл э̄лаль  туп музеиӈ ма̄т ма̄к пēс сӯмъяхыт пӯмщалахтын ма̄гыс хультэ̄гыт. 
 
 
