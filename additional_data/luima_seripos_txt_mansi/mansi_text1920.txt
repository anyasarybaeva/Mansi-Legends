
Яныгпо̄ль э̄тпос 28 хо̄талэ̄т Ханты-Мансийск ӯст о̄лнэ «Торум Маа» музейт ма̄ньщи хо̄тпав Юван Шесталов урыл потыр о̄лыс. Тав ма̄гсылэ тот я̄нас колнак щё̄питавес, тох намаявес: Мемориальный кабинет-музей Ювана Шесталова.

	Ма̄хум тув ёхталанэ̄ныл порат тав урēт потыртаӈкве патэ̄гыт – тамле хо̄нтхатыглап ла̄ваве «Литературная гостиная». Ма̄н, ма̄ньщи ма̄хум, тув о̄с ялсӯв. То̄ва нэ̄ хо̄тпанув ма̄ньщи ос ханты суп масмыт, то̄рыл пинхатамыт. Та̄н ляльтаныл сунсуӈкве татем ёмас о̄лыс. 

	О̄выл ла̄тыӈ музейт рӯпитан нэ̄ тав ла̄выс, ты колнак урыл потыртас, поэтув ӯлыластэ. Ма̄ньщи нэ̄ Динара Гындыбина ма̄ньщи э̄рыг э̄ргыс, школат ханищтахтан пыгрищ ос «Щёра, щёра о̄выл тӯйт...» Юван Николаевич хансум стихотворениятэ потыртастэ. 

	Владимир Вячеславович Хромов ла̄тыӈ ла̄выс, тэ̄н Юван Николаевич ёт Ленинград ӯст ханищтахтасы̄г. Та̄н ма̄ньлат ма̄хум хумус тот о̄лсыт, ты урыл потыртас. То̄ваныл ань ма̄ янытыл ва̄вет, нэ̄пак хаснэ хо̄тпа нам о̄ньщуӈкве патсыт. Ма̄ньщи хо̄тпав Анастасия Ильинична Сайнахова потыртас. Тав ла̄вме щирыл, ань рущ ма̄хум намыӈ-суиӈ поэт о̄ньщēгыт – А.С. Пушкин, ма̄ньщи мирув халт тамле хо̄тпа о̄с о̄лыс, ты Юван Николаевич. Тав ты рущ поэт хольт ма̄ янытыл о̄с ва̄ве, тав хансум потранэ ос стихотворениянэ са̄в мо̄т ла̄тӈытын толмащлавēсыт.

	Юван Николаевич ма̄нь порат манхурип о̄лыс, хумус яныгмас, ты урыл тав э̄ще А.Н. Мехнина потыртас. Са̄всыр пӯмыщ тэ̄лат номылмата̄лсанэ, ма̄хум мощ мовиньтасыт. Тот рӯпитан хо̄тпат ла̄всыт, ань тамле хо̄нтхатыглапыт ва̄тихал ва̄руӈкве патавет. Лӯи ма̄т о̄лнэ, о̄лум поэтыт ос нэ̄пак хаснэ ма̄хум урыл потыртаӈкве патэ̄гыт. Хотьют, э̄рыӈ, ты музей колнакн ялуӈкве ка̄сащи, ялэ̄н. 

	Светлана Ромбандеева   

	 
