
Ка̄сыӈ са̄тыт округ кӯщай нэ̄ Наталья Комарова такви ва̄ӈын хо̄тпанэ акван-атыглыянэ. Я̄ӈк на̄тнэ э̄тпос хус хо̄талэ̄т о̄лум сапра̄нит ма̄хум са̄всыр э̄рнэ ва̄рмалит урыл потыртасыт ос  йильпи нэ̄пак пирмайтасыт. 

	Кӯщаит акв прог-рамман 165 млн. солко̄ви са̄внув олн хассыт. Ты ва̄рмаль урыл Наталья Комарова ла̄выс: «Ты олныт ма̄н ӯс ос па̄выл  мирколыт халт уртыя-нув. Тамле тэ̄ла ма̄н Россия Президентув ла̄тӈе щирыл ва̄рēв. Ты олнытыл культурат рӯпитан ос ня̄врамыт ханищтан ма̄хум сэ̄лнэ олнаныл но̄х-нё̄тавет». 

	Ты коныпал мо̄т программат ос то̄ва ла̄тӈаныл мо̄т щирыл хасвēсыт. 

	Ты тув сыс округувт яныг вит ēмтуӈкве манос са̄в во̄р на̄йн тэ̄ӈкве вēрмаве. Ты программан нё̄тым ол-нытыл на̄й харыгтан хо̄тпат са̄всыр йильпи техникал ёвтавет, во̄р но̄х ке пēламлы, та̄н та̄ра харыгтаӈкве вос вēрмысыт. Ты программа щирыл округ янытыл 18 на̄й харыгтан кол тах ӯнттаве. Щар са̄в тамле кол Сургутский, Кондинский ос Октябрьский районытт рӯпитаӈкве патэ̄гыт. 

	Ты юи-па̄лт кӯщаит о̄с акв нэ̄пак пирмайтасыт. Ты нэ̄пак щирыл 2022 та̄л мус округув янытыл ма̄шинал яласан лё̄ӈхыт ва̄рнэ ма̄гсыл 4 млрд. 300 млн. солко̄ви та̄ставе. 

	 

	Людмила Теткина
