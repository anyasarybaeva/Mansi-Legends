
Ольга Перевертун Югорск ӯс История ос этнография музейт кӯщай ва̄ӈын нэ̄г рӯпиты, тав сосса мир мāгыс рӯтыг о̄лы, такви мордва нэ̄. 
Ольга Андреевна му­зейт 15 тāл арыгкем рӯ­питы. Тав потыртас, ман­хурип рӯпата тāн сосса мир ма̄гыс вāрēгыт. Ман­хурип пēс йис пор­ма­сыт ōньщēсыт, хорамыл ю̄н­тым сāвсыр маснутыт ос сагыт ōлэ̄гыт.
– Югорск ӯст яныг­пāла хо̄тпат ōлэ̄гыт, тыи Людмила Петровна Вол­кова, Дарья Ивановна Белова, Нина Георгиевна Рукова, Татьяна Павловна Сысоева, Павел Кирилло­вич Дунаев, Анна Влади­мировна Зайцева ос тāн апганылн мāн аквписыг нё̄тавēв, хумус э̄рнэ щи­рыл ялпыӈ хōталыт вā­руӈкве рōви – хӯлтыгла­вēв.
Мāн ётув ханты нэ̄ Надежда Костылева рӯ­пи­таӈкве патыс, тав мāх­манув ёт хо̄нтхатыглас, сосса мирыт ос ōлупса урыл потыртас, Победа хо̄тал янытласыт, хоты ма̄хум хо̄нтлысыт, тāна­ныл номылматыгласанӯв. Надежда Борисовна сака щāгтым ōлыс, тав тох лāвыс: «Мāньлат хо̄тпат пēс йис ōлупса урыл пӯм­щалахтэ̄гыт, сосса мāхум э̄ргыт-йӣквыт урыл тā­на­нылн вāӈкве сака ёмас, ханты ос мāньщи лāтӈыл ханищтахтасыт».
– Музеин проектыт ёт рӯпиты?
– Музей-кол акв э̄рнэ проект ōньщи, рӯпитан хōтпат «Юнтты Аканят» ханты лāтӈыл тох намаяс­лӯв, мāн Губернатор грант олн-нё̄тмил висӯв. Мāщтыр мāхум ма̄ньщи ос ханты āканит, супыт, пēс щирыл нуйсахит ю̄нтсыт, нё̄тнэ пальсак ос тур­лōп­сыт хартсыт.
Āканит пунныл вāрим ōлэ̄гыт. Мāн ня̄врамыт ханищтан колытын ялэ̄в ос тот ханты ос мāньщи мōйтыт ёнгилыг щё̄питым суссылтэ̄в, тох ня̄врамыт пēс йис ōлупса урыл вāӈкве патэ̄гыт.
– Музейт сāв сосса мир ялпыӈ хōтал янытлэ̄гыт?
– Мāн музеювт кāсыӈ тӯя Ӯринэ̄ква хōтал яныт­лэ̄в. Ам таи лāвуӈкве таӈ­хēгум, ты ялпыӈ хōталн Югорск ӯсныл ос сāв мōт мāныл мӯйхōтпат ёхталэ̄гыт, ты кит-хӯрум сōтыра арыгкем хōтпа. Ханты-Мансийск ӯсныл «Хōтал» нампа театр ар­тистыт ёхталасыт, мāхум йӣквуӈкве ос э̄ргуӈкве ханищтасаныл. Э̄ргын нэ̄г – Вера Кондратьева, Лариса Миляхова ос Екатеринбург ӯст ōлнэ H-Ural нампа рок-э̄ргыт э̄ргын хōтпат концерт ёт ёхталасыт.
Лӯпта э̄тпост Югорск ӯст о̄лнэ ня̄врамыт мāгыс «Ворщик хо̄тал» яныт­лэ̄в, та̄н ма̄гсыланыл тот ма̄н ты мӯй­лын хо̄тал ва̄ры­гла­сӯв.
Вōртур э̄тпост Мощщаг хультум мирыт янытлан хо̄тал янытласӯв, мӯй хōт­пат вōвсӯв, сосса яныг­пāла мāхманув пēс йис порат хумыс ю̄нсхатасыт, хӯл алыщласыт, вōраясыт, ты урыл потыртасыт ос хумыс сов тынтлуӈкве э̄ри - сунсуӈкве рōвыс, Нина Рукова такви хан­сум стиханэ ловиньтас.
Мāн палтув Касум пā­выл музей рӯпитан хōт­пат ёхталасыт, тāн э̄рнэ щирыл «Ӯй йӣквнэ вāр­маль» суссылтасыт, Āс мāхманув щирыл «Не­бесные тропы Когтистого зверя» нампа проект вāрсыт.
«Сӯевāт пāвылт» Йиль­пи тāл янытлан хōтал «Ащирма ōйка» ёмас про­грамма вāрсӯв, рущ щирыл лāваве «Дед Мороз», мāх­манув ня̄вра­маныл ёт ёхталэ̄гыт ос ӯщлахтэ̄гыт, āмпыӈ суныл тотыглавет ōс сāвсыр мōт ёнгилыт щēмьят мāгыс щё̄питāлэ̄в.
Музейт сāв э̄рнэ тэ̄ла вāрēв, сосса мир мāн пал­тув аквписыг ёхталэ̄­гыт, тāн мӯй хōтпатын тор­гамтан мāгыс хӯлтыг­лахтэ̄гыт.
Оксана АЛБИНА
