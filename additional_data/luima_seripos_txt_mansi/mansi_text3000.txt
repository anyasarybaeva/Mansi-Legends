
Александр Иванович Синицын Нягань ӯст о̄лы. Тав Кировский областит Николаевский па̄вылт самын патыс.  Тот яныгмас, школа а̄стлас. Ётылнув училищат механизаторыг ханищтахтас ос рӯпататэ щирыл лӯима̄н ёхтыс. Ты ма̄ тавēн сака мӯстыс. Ювле такви ма̄тэ̄н о̄луӈкве воссыг  ат минас, тыт хультыс.
Ань ня̄врамыт нилахуйплов та̄ланыл то̄влын порат ущ касаил матыр ёргуӈкве та̄ртавет. Ты хум йӣвныл са̄гырхатуӈкв ос ёрыгхатуӈкв таквина̄тэ номнэ па̄сныл ханьщувлас. Школат ханищтахтаме порат мо̄т пыгыт ёт йӣвныл телескоп ос мо̄т са̄всыр э̄рнэ утыт та̄нки ва̄рсыт. Нёлоловит классыт ос на̄иӈтуйт такви ёргыс.
Тав а̄ще яныг хо̄нтыт хо̄нтлыс. Таима̄гыс та порат яныгмам пыгыт йӣвныл са̄всыр писалит ва̄рсыт. Ты ка̄ркам пыг писалит о̄с ёргыс. Ма̄щтырыг ёрыгхатнэ̄тэ ма̄гыс, юртанэ тавēн акваг писаль ва̄рылтасыт.
Ётылнув, хунь мощ яныгнувег ēмтыс, тэ̄нут пиннэ а̄ныт, ня̄лыт, уласыт, пēринат, матыр-а̄ти пуссын ва̄руӈкве патыс. То̄нт тав Нягань ӯст о̄лнэ ялпыӈкол ма̄гыс хорамыл яктым пӯсас а̄ви ва̄рыс.
1990 та̄лыт та̄рвитыӈ о̄лупса о̄лыс. Са̄выӈпа̄лэ ма̄хум рӯпатта̄л хультсыт. О̄йка йӣв ня̄лыт ва̄руӈкве номылматас. Ты ня̄лыт ла̄пкан тыналан ма̄гыс мисанэ, ма̄хум та̄ра ёвтуӈкве патсаныл. Тох ты а̄ны-са̄ныт ва̄руӈкве патыс.
Тувыл соссаӈ мирыт пормасыт ханищтаӈкве патыс. Ты пормасыт тавēн ва̄руӈкве сака мӯстыс. Хум ма̄ньщи хо̄тпат халт о̄лыс, маныр та̄н ёргысыт, ёмщакв сунсыс. Тувыл ос такви матыр ва̄руӈкве а̄рталахтас. Пормасанэ ёмщакв тэ̄луӈкве та патсыт.
Тыима̄гыс ма̄щтыр хумкве Нягань ӯс соссаӈ мир ремёсла Центр кол кӯщаин рӯпитаӈкве во̄ввес. Пēс порат ма̄хум йӣвныл манырсыр пормасыт ва̄рсыт, тав ос акв тамле пормасыт тот ва̄руӈкве ла̄ввес. Та ма̄щтыр колт хум соссаӈ мирыт пормасыт ёргуӈкве та овылтахтас. Ты ва̄рмаль сымēн патыс, ань тыг мус пēс йис щирыл пормасыт ва̄ри.
Аквматнакт Вологда ӯст Россия янытыл ка̄тыл ма̄щтырлан хо̄тпат ма̄гыс суссылтап щё̄питавес. Александр Иванович ва̄рум утанэ о̄с тув тотвēсыт. То̄нт ты о̄выл щёс тав ва̄рум  утанэ тамле яныг суссылтапн ликмысыт. Та па̄сныл акваг са̄всыр суссылтапытн во̄виньта̄лаве. Ма̄хум тав ва̄рум нё̄тнэ пормасанэ̄тыл сака пӯмщалахтэ̄гыт.
Мо̄лты та̄л во̄ртур э̄тпост Россия янытыл ма̄щтыр хо̄тпат халт касыл щё̄пита̄лвес. То̄нт Александр Иванович округ ма̄гыс касыс ос о̄выл места вис. Тыима̄гыс тав ма̄ньщи поэтув Юван Шесталов намыӈ премия-олныл майвес. То̄нт тав ӯльпа йӣвныл хӯл ос нё̄выль хӯннэ соссаӈ ма̄хум  таи ёргыс. Ка̄т пувнутэ э̄лаль акволпаг хӯрум ла̄квыг ёргыстэ. Ты рӯпататэ ма̄гыс сака янытлавес.
Ань хум пенсият о̄лы. Ос ты а̄ти, матыр фестиваль, суссылтап манос мо̄т ва̄рмалит о̄лыгланэ̄ныл порат, тав акваг тув во̄виньта̄лаве. Ань лӯпта э̄тпост Урай ӯст ма̄щтыр ма̄хум фестивальн акван-атхатыгламаныл порат тав йӣвныл ма̄ньщи хоса а̄ны ва̄рыс. Пēс порат рущ ма̄хум тамле а̄нын ня̄нь пинтласыт. Ты ва̄рум утэ ма̄гыс тав янытлан нэ̄пакыл майвес. Тамле ты ёмас ма̄щтыр рущ о̄йка Нягань ӯст о̄лы.
