
Вероника Осипова ёт мēн Санкт-Петербург ӯст лӯпта э̄тпост хо̄нтхатыглāлсумēн, вāйхатаӈкве патсумēн, потыртасмēн. То̄нт тот «Лӯимā нэ̄т форум»рӯпататэ вāрвес. Мāньщи хурип нэ̄ кāсалым, щāгтым таве титыглāслум, хотьют ос хотыл о̄лы. Вероника Сахалин мāныл о̄лы, тав мире уильтаг лāваве. Ты мāхум сāвитанылт туп атсаттем хо̄тпа.
Лӯпта э̄тпос 5-7 хо̄талытт Таврический яныг посыӈ колт уильта нэ̄ по̄слум хурит суссылтан выставка о̄лыс. Хо̄тпат сāвсырыг по̄слэ̄гыт, хотьют хорамыӈ о̄льпытыл, хотьют хаснэйӣвытл, Вероника по̄слын хурит «тушиг» лāвнэ утыл хӯл совытт по̄слы. Манрыг тамле номтыл ёхтувес, нэ̄ лāвыс:
– Уильта мāхум пēс йис тāгыл хӯл совытыл сāвсыр пормасыт вāрсыт, ю̄нтсыт, мāщтырласыт. Мāн о̄лнэ Сахалин мāвт щāрщ нупыл сāв мāнь ос яныгнув я̄т овēгыт. Щāрщит ос я̄т сāв хӯл о̄лы: навага, сыг, голец, кунджи ос горбуша, ты хӯл совытыл мāхум пормасыт ты вāрсыт. Кāсыӈ хӯл сове сāвсыр, то̄ват сэ̄мылхарпаг сусхатэ̄гыт, товат сяр я̄ӈкыг о̄лэ̄гыт, то̄ва хӯл совытт аквтоп тӯлыт послым о̄лэ̄гыт. Совыт нупыл сунсым, аквтоп тāн тāнти хӯлтэ̄гыт, мāныр ос хомус по̄слуӈкве. То̄ва порат пāвлыӈ хо̄тпанум послыянум, мā-вит по̄слэ̄гум, сāвсыр ӯйхулыт, ӯйрищит тэ̄лэ̄гыт. 
– Вероника, ос по̄слын мāгыс хӯл сов э̄рнэ щирыл щё̄питаӈкве э̄ри.
– Остыгыл. Хунь о̄вылщёс ты вāрмалин вуйхатсум, ёмащакв сов сыстамтаӈкве ат тэ̄лыс, ётыл ущ āмти э̄рнэ щирыл, хомус āнумн э̄ри, сов щё̄питаӈкве патыслум. Солвалын щāрщит пувим хӯл саманэ сака молях сыстамтахтэ̄гын, ос хунь хӯл я̄н щāлты, саманэ такыг патэ̄гыт, хосанув нилюӈкве э̄ри.
Ань хӯл тэ̄ӈкве те тахмаēгум, тэ̄нут урыл ат номсэ̄гум, сартын мāщтырыг хӯл нилēгум, со̄ве пуссыг вос о̄лыс. Нилилум, сыстамтылум, «Фейри» ёт полям витыт хот-посылум, тувыл ущ то̄слылум. То̄ванакт хӯл сов хо̄тал сыс витт о̄ньщуӈкве ро̄ви, ос ат те алымēгум, хот-польтылум. Сов тоснэ̄тэ юи-пāлт щар каминьтаг ēмтнэ мус ёмащакв тынтлылум. Тувыл по̄слуӈкве та о̄вылтахтэ̄гум. Мāнь тāгыл ам акваг по̄слысум. Ишколат ханищтахтумумт Некрасовка пāвылт интернатыт о̄лсум, ханищтан нэ̄ сака ёмащакв по̄слыс, тав нупылэ сунсым ос тох патсум.
– Вероника, наӈ мāнь ю̄нтпыл ос перал по̄слэ̄гын, мансавит хал тамле хурит по̄слын мāгыс э̄ри?
– Мāнь хурит нила хо̄тал по̄слыянум, акв яныг утум тай хо̄т э̄тпос по̄слыслум. Хурит сака ёмащакв ёвтавет, вāруӈкве ат алымēгум. 
Вероника Осипова рӯпатанэ сака нё̄тнэ̄г тэ̄лэ̄гыт, тāн мā яныт сāвсыр музеит о̄лэ̄гыт. 2019 тāл порат выставка штаб-квартира ООН лāвнэ мāт Нью-Йоркыт о̄лыс, тувыл Женеват о̄лыс. Ты по̄слым хурит сунсыглым, уильта мир о̄лупса мāхум тāра паттэ̄гыт, манхурип пēс йис порал хультум мо̄йтыт-э̄ргыт ты мир о̄ньщас. Санкт-Петербургыт сусылтап тох намаим о̄лыс «Пēс йис потрыт по̄слэ̄гум».
Светлана Динисламова
