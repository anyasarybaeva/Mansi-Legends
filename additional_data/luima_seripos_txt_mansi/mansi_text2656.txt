

	Округ губернаторув Наталья Комарова са̄всыр кӯщаит Координационный сапра̄ниян акван-атыгласанэ ос та̄н ва̄рнэ рӯпатаныл урыл потыртасыт. Уральский федеральный округ тармыл Россия Президентувн паттым кӯщай Игорь Холманских  о̄с тыг ёхталас. 


		О̄влэ̄т мӯй ма̄хум хумус «Многофункцио-нальный центр» нампа колыт рӯпитасыт, та урыл тэ̄лат та̄ра-паттысыт. 

		Ань округ янытыл 21 тамле колыт ос 55 филиалыт о̄лэ̄гыт. Тот ма̄хум ёт 402  хо̄тпат рӯпитэ̄гыт ос та̄н 200 са̄вит са̄всыр  справкат, нэ̄пакыт миӈкв вēрмēгыт. Та щирыл мо̄т ӯсыӈ ос па̄влыӈ ма̄ныл тыг ёхтум хо̄тпатн нэ̄мхотталь минуӈкве ат э̄ри. Ос МФЦ колт э̄рнэ нэ̄пакыт мо̄т ма̄ныл кисхатнэ ма̄гыс са̄всыр рӯпитан колыт  ёт соглашение-нэ̄пак хансуӈкве э̄ри.  Ма̄хум ань пенсионный фондныл, налоговый ос миграционный службаныл, государственный регистрация, кадастра ос картография тэ̄лат палт э̄рмыглам нэ̄пакыт ва̄руӈкве во̄вēгыт. Мо̄лты та̄лт МФЦ хосыт 1 миллион 420 са̄вит справкат ва̄рвēсыт. 

		Полиция, судебный приставыт службаныл ос округт ма̄-вит ӯргалан департаментныл ос са̄в хо̄тпат паспортыт, справкат китыглаӈкве  патсыт. Ань ты колыт ёт аквъёт рӯпитан соглашение-нэ̄пак хансэ̄гыт. Ос ищхӣпыӈ ут хосыт ты э̄рнэ ло̄псаныл кēтнэ порат кӯщаит электронно-цифровой ка̄тпосаныл ёмщакв вос торгамтахтэ̄гыт ос наӈкēгыт. 

		Тувыл кӯщаит округт о̄лнэ ма̄хум пусмалтан ос мо̄т ма̄ныл тэ̄нутыт тыг тотнэ ва̄рмалит о̄вылтыт о̄с потыртасыт.  

		Тамара Мерова

 
