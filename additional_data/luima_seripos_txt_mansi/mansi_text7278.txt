
Анна Мартыновна Качанова, ма̄ньщи нэ̄, Ха̄льӯс район Саранпа̄вылт 1972 та̄лт са̄в ня̄врамыӈ щēмьят самын патыс ос яныгмас. Та̄н колта̄гланылт нёлолов ня̄врам о̄лыс. Ань нэ̄кве Ханты-Мансийск ӯсн ва̄нтлыс. Мо̄лал ам тав ётэ хо̄нтхатыгласум, нэ̄ такви о̄лупсатэ урыл потыртас.
А̄тятэ Мартын Андре­евич Качанов, Ха̄ӈла па̄­вылт самын патыс. Хунь а̄тятэ а̄тимыг ēмтыс, тав оматэ Я̄сунт па̄выл Ма̄нья-Ванька ёт акван-минасыг. Тувыл та̄н пуссын Я̄сунт­ын ва̄нтлысыт. 
Мартын Андреевич сака ма̄щтыр хо̄тпаг о̄лыс, Саранпа̄выл совхозт колыт ӯнттым рӯпитас. Хум Ло̄пмус па̄вылныл нэ̄ ха̄йталас. Э̄кватэ Роза Ивановна, такви о̄парищ наме Таратова, 1937 та̄лныл о̄лыс. Таве ха̄йта­лаӈкве са̄лыӈ суныл тув ялыс. Та порат Ма̄ртин-о̄йка Саранпа̄вылт кол ӯнттын ма̄л майвес. Тав щēмьятэ ма̄гсыл та̄ра йильпи кол ӯнттыс. 
Нёлолов ня̄врам
Э̄кваг-о̄йкаг нёлолов ня̄врам янмалтасы̄г: Андрей о̄с а̄тятэ хольт совхозт колыт ӯнттым рӯпитас. Хум матыр ва̄р­маль паттат пистхатас. Тав ёлы-па̄л Щēрки о̄лыс. Тувыл Валентина, тав ань о̄с а̄тим, нэ̄ нила ня̄врам янмалтас. 
Э̄лаль ос Лидия о̄лыс, тав о̄с а̄тим. Ма̄ньлат порат а̄ги Салехард ӯст тех­ни­кумт ӯйхул пусмалтан хо̄тпаг ханищтахтас. Тувыл Ханты-Мансийский район Луговской па̄выл пēрман рӯпитаӈкве кēтвес. Тот хум ва̄рыс. О̄йкатэ̄нтыл мощ о̄лсы̄г ос киттыг-минасы̄г. Ётыл нэ̄ Саран­па̄вылн ва̄нтлыс. Тот хӯрум ня̄враманэ самын патсыт. Ань акв пыге Тюмень ӯст, мо̄танэ Нягань ӯст, а̄гитэ ос Саранпа̄вылт о̄лы.
Елена школа а̄стламе юи-па̄лт Ха̄льӯст хум ва̄рыс. Акв та̄л тот о̄лсы̄г, тувыл о̄йкатэ о̄лнэ ма̄н Краснодарский крайн минасы̄г. Та па̄сныл Елена акваг тот ты о̄лы, акв а̄ги о̄ньщи. Тувыл Иван, Анна самын патсыг. 
Пити патта а̄ги ос Ольга, тав ханищтахтын ма̄ныл а̄стуме юи-па̄лт хум ва̄рыс ос Ха̄льӯсн ва̄нтлыс. Тот пӯльницат тэ̄нут ва̄рнэ хо̄тпаг ань тыг мус рӯпиты. Нэ̄ кит ня̄врам янмалты: Ирина школат ханищтахты, Соня ос ма̄нь ня̄врам колн тотыглаве. 

Оманыл урыл
Анна кит та̄лэ, Ольга ос нила э̄тпосэ то̄влум порат а̄тяныл Мартын Андреевич щаквыт пор­сыс. Оманыл ня̄врамыт таккēт янмалтасанэ. Нэ̄ Саранпа̄выл совхозт ми­сэ̄кват посым рӯпитас. Ма̄хум ёт пум ва̄руӈкве ялантас. Юн такви о̄с ӯй­хул о̄ньщис. 
Ня̄врамыт ка̄сыӈ тув ӯщлахтын порат колта̄г­лыл пēс йис ма̄нылн ӯщ­лахтуӈ­кве ялантасыт. Ты ма̄ Саранпа̄вылныл Ма̄нья хосыт алгаль о̄лы, тот во̄р­коланыл ӯнлыс. Ма̄нья витэ нё̄рныл овты, та̄н тот хӯл алыщлым ос во̄раим акваг о̄лсыт. 
Ня̄врамыт пуссын та нё̄тнэ ма̄т яныгмасыт, аквъёт пил ва̄тсыт, па̄кв паттысыт, няслысыт ос пум ва̄рсыт. Та йис ма̄ сака э̄руптасаныл, яныг ща̄гтыл тув ялантасыт. Во̄р па̄вылныл ло̄ӈхаль­нув Лю̄лья овты, та я̄ ва̄тат ма̄ньщи хум Лёва Тихонов щēмьятэ ёт о̄лыс. Та̄н ва̄тихал акван-хо̄нтхатыгласыт. Халанылт юртыӈыщ о̄лсыт, ак­ван-нё̄тхатасыт.

Ханищтахтын пора
Анна Саранпа̄выл школат нёлолов класс мус ханищтахтас. Школа а̄стламе юи-па̄лт Ялуто­ровск ӯс училищан ня̄нь ва̄рнэ хо̄тпаг э̄лаль ха­нищтахтуӈкве ялыс. Тот кит та̄л ханищтахтас, тувыл ва̄гтал патыс, юв минас. Па̄вылт пēкарнит ня̄нь ва̄рнэ нэ̄г рӯпитаӈ­кве патхатыглас. Тувыл увщитэ̄н Тобольск ӯсн о̄луӈкве во̄ввес. Анна рӯпатаныл по̄хын минас ос тав палтэ ва̄нтлыс. Увщитэ тот на̄иӈха̄пт тэ̄­нут па̄йтым яласас, Анна ос ӯст о̄лнэ тэ̄нут вāрнэ колт рӯпитас. То̄нт увщитэ Анна нупыл тох ла̄выс: 
– Тыт мощ рӯпитымēн, тувыл мо̄т хо̄н ма̄н ва̄нтлымēн. Тот щёлыӈ ма̄хум о̄лэ̄гыт, мēн о̄с са̄в олн тах сэ̄лымēн. Нёхыс, норка пальтувыт ёв­ты­мēн, ёралахтым ё̄мыг­таӈ­кве патымēн тах. 
Та увщитэ ань Кульпас па̄вылт пенсия-олн вуим о̄лы. То̄нт Анна тот та̄л охса рӯпитас ос ювле Саранпа̄вылн о̄луӈкве минас. Па̄вылт сувенир­ный цехын рӯпитаӈкве патхатас. Тот са̄лы котныл, совныл пӯркат, кēнтыт ос мо̄т маснутыт ю̄нтыс. 
Яныг ӯсн вāнтлыс
Тувыл хум ва̄рыс, о̄йкатэ Яков Григорьевич Качанов нё̄рт рӯпитас. Тэ̄н аквъёт кит ня̄врам Андрей ос Татьяна янмал­тасы̄г. 2000 та̄лт та̄рвит о̄выл ēмтум хосыт о̄йка­тэ а̄тимыг ēмтыс, ня̄вра­маге такви янмалтасаге. 
Анна Мартыновна 2012 та̄лт субсидия-олныл майвес, нэ̄ Ха̄льӯст кол ёвтыс ос ня̄врамаге ёт тув минас. Тот Ха̄льӯс пӯльницат са̄в та̄л рӯпи­тас. Мо̄лты та̄л Ханты-Мансийск ӯсн ва̄нтлыс. Тыт пӯльницат колкан лов­тым рӯпиты. Нэ̄ ӯс ляпат Ярки па̄вылт йильпи кол ёвтыс. Ань пенсиян патнэ мус тыт акваг рӯпитаӈкве паты. 

А̄гитэ яныг ӯст ханищтахты
Пыге Андрей ань Ха̄льӯст о̄лы, тот рӯпиты. А̄гитэ Татьяна ос Саран­па̄выл школат онтолов класс а̄стламе юи-па̄лт Ягрим па̄вылн минас. Тот колледжит ня̄врам ӯргалан хо̄тпаг нила та̄л ханищтахтас. Тувыл тэ̄н ма̄ньщи юрт а̄гитэ̄нтыл э̄лаль Санкт-Петербург ӯсн минасы̄г. Юрт а̄гитэ наме Татьяна Канева, тав оматэ Надежда Дани­ловна Сайнахова, Сӯкыръя нэ̄, а̄тятэ ос Василий Канев, Саранпа̄выл хум. 
Ань а̄гииг китыт та̄л Санкт-Петербург ӯс лӯима̄ ня̄врамыт институтт филологыг ханищ­тах­тэ̄г. Тот кафедра кӯщаиг Зоя Степановна Рябчикова, ханты э̄ква, рӯпиты. Ин­ститутт тэ̄натэ̄н ма̄ньщи ла̄тӈыл Валентина Сели­вёрстовна Иванова, такви о̄парищ наме Садомина, ханищтыяге. А̄гииг тав колэ̄н мӯйлуӈ­кве ялсы̄г, таве сака э̄руптытэ̄н. Валентина Селивёрстовна мо̄лты та̄л ка̄сыӈ са̄т ма̄ньщи ла̄тӈыл урокыт ва̄рыглас. Ань ты та̄л а̄гмыл ēмталаме ма̄­гыс тэ̄натэ̄н ищхӣпыӈ ут хосыт ханищтыяге. 
Мо̄лты та̄л оигпам порат тэ̄н ищхӣпыӈ ут хосыт ма̄ньщи ла̄тӈыл диктант хассы̄г. Ты потыр са̄лыӈ ма̄хум о̄лупса урыл о̄лыс, нэ̄пак Ханты-Мансийск ӯсныл Светлана Силивёрстовна Динис­ламова ловиньтастэ. Ня̄в­рамыг ма̄ньщи ла̄тӈыл мощ потыртаӈкве ха̄сэ̄г кос, ос иӈ ёмаснувег ха­нищтахтуӈкве э̄ри. 
А̄гииг ӯст Лӯима̄, Сибирь ос Дальний Восток ма̄т о̄лнэ ня̄врамытн нё̄тнэ Ассоциация советн ялан­тэ̄г. Тот якутыт, эвеныт ос мо̄т ща̄нь ла̄тӈыл по­тыртан ня̄врамыт ма̄гыс касылыт ос ханищтапыт щё̄пита̄лавет. Та̄н ща̄нь ла̄тӈаныл э̄лаль тотуӈкве ханищтавет. Ня̄врамыт аквъёт ю̄нсхатэ̄гыт, сак­ныл хорамыт хартэ̄гыт ос ка̄тыл са̄всыр пормасыт ва̄рēгыт.
Аквматнакт касыл о̄лум порат Анна Мартыновна Татьяна а̄гитэ но̄х-патыглас, ты тэ̄ла ма̄гыс мӯйлупсал мӯйлуптавес. А̄ги ёмщакв ханищтахтынэ̄тэ ма̄гыс сака янытлаве.
Анна Мартыновна сака потрыӈ нэ̄, тав рӯт ма̄хманэ̄н, юртанэ̄н ос ма̄ньщи ма̄хумн щунь-па̄ща ла̄тыӈ кēтыс. Йильпи та̄лт ка̄сыӈ хо̄тпа пус ка̄т, пус ла̄гыл э̄лаль вос о̄лы.  
Николай МЕРОВ
