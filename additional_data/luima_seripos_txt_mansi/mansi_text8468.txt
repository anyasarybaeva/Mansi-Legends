
Ты э̄тпос о̄вылтахтам порат Ханты-Мансийск ӯсн Россия 16 са̄всыр ӯсытныл са̄в хо̄тпа ёхталас. Та̄н яныг сапра̄нин акван-атыглавēсыт, рущ ла̄тӈыл тох намаим о̄лыс: «Север-Юг: комфортная среда».
Москва ӯсныл ёхталам кӯщаит ань ла̄всыт, ты йист ма̄ янытыл о̄лнэ мирыт о̄лупсаныл щар мо̄т щирыл мины, са̄всыр йильпи утыт нэ̄глэ̄гыт. Яныг ӯсытт о̄лнэ ма̄хум ёмащакв о̄луӈкв таӈхē­гыт, о̄лнэ коланыл ёмасыг вос о̄лэ̄гыт. Ня̄враманыл ма̄гыс ёнгын каныт вос ва̄равет. Ты тэ̄ла рущ ла̄тӈыл «комфортныиг» ла̄ваве. 
Атахтем та̄л минам юи-па̄лт Россия Президент В. Путин тамле хӯлтнэ ла̄тыӈ хансыс, «Индекс качества жизни» нампа программа вос хансаве. Ань та нэ̄пак хосыт яныг ӯсыт акваг уральтавет – пӯльницат, культура ко­лыт, каснэ колыт ӯнттым вос о̄лэ̄гыт, ӯсхулыт нё̄тнэ а̄хвтасыл пиным вос о̄лэ̄гыт, турманлан порат кон посыӈыг вос о̄лы. 
Округ кӯщай ва̄ӈын хум Азат Ислаев ты яныг сапра̄нит ла̄выс, Ханты-Мансийск ӯст кон ханнэ пēс ла̄мпат та̄н хот-висаныл, мо̄т йильпи лампат ва̄рсаныл. Ты хосыт арыг хӯрумса̄ттем млн солко̄ви хультыс. Тох номсахтым рӯпитаӈкве те, то̄нт са̄в олн со̄пасыг хульты.
Хӯрум хо̄тал сыс са̄в­сыр ма̄ныл ёхталам хо̄т­пат халанылт кассыт, хотью­та­ныл йильпи проект щё̄питы. Тот вос хансы, та̄нти о̄лнэ ӯса­нылт маныр ёмас рӯпата ва̄­руӈкв ро̄ви. 
Юи-о̄выл хо̄талт но̄х-патум хо̄тпат нама­ныл та ла̄ввēсыт. Щар ма̄к ёмас ос нё̄тнэ ӯсыг Ханты-Мансийск ӯс ла̄ввес. Тот э̄рнэ колыт, нас ё̄мыгтан каныт ос маныр э̄ри, пуссын о̄лы. 
Ты сапра̄нит са̄в ма̄нь­лат хо̄тпа о̄лыс, та̄н ань ка̄ркамнувег о̄лэ̄гыт, са̄в­сыр ищхӣпыӈ ут ёт рӯ­пи­таӈкв ха̄сэ̄гыт. Та̄н акваг ты титыглавēсыт, маныр­сыр колыт яныг ӯсытт ӯнт­туӈкв э̄рēгыт, хумус ӯсхулыт ва̄руӈкв э̄ри. 
Ханты-Мансийск ӯсув ос щар мо̄т хурипаг та ӯнттаве, ань Иртыш я̄ ва̄тат са̄в о̄лнэ колыт, каснэ ва̄рмальн ханищ­тахтын колыт ӯнттавет. Я̄ ва̄та хосыт па̄хвыӈ лё̄ӈ­хыт ва̄рвēсыт, са̄в мир нас тыгле-тувле ё̄мыгтым тот ань ӯщлахтэ̄гыт. 
Ёхталам мир ма̄гыс кон са̄всыр пӯмащ сус­сылтавес: тēрныл ва̄рим са̄лыт, ё̄рнкол.

Владимир Дзендзюра
Хум Нягань ӯст о̄лы. Та̄н онтолов хо̄тпа 5 та̄л аквъёт рӯпитэ̄гыт, тēрныл са̄всыр яныг хури ва̄рē­гыт. Тувыл нумыл са̄в щёс о̄люптыяныл. Ва̄рим во̄руй хурит яныг ӯсытн тēтыя­ныл. Ты са̄лыт Мегион ӯсн тотыяныл. Покачи ӯс ма̄­гыс ворто̄лнутыт ва̄рса­ныл, тит во̄руиг янгыг, мо̄­таныт ма̄нь пупа̄пщиквет. 

Ирина ос Максим Белихиныг
Ты нэ̄г-хумыг Ханты-Мансийский район Кышик па̄вылт о̄лэ̄г. Ирина о̄выл классыт ня̄врамыт ханищ­тыянэ, о̄йкатэ шко­лат ос олн ловиньтым рӯпиты. Нила ня̄врам о̄нь­щēг. Тэ̄н сас ка̄ркамыг – Максим йӣвныл са̄всыр пор­масыт ёрги, нэ̄тэ ю̄нс­ха­туӈкв ха̄сы. 
Валентина УЗЕЛЬ
