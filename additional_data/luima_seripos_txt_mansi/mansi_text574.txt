
Ма̄н округувт са̄в щēмьят субсидия-олн минэ манос кол ӯрнэ очередин хасхатым о̄лэ̄гыт, ос та̄н матса̄вит та̄л тот та ӯрхатэ̄гыт. Таима̄гыс ань кӯщаянув йильпи ва̄рмаль номылматсыт ва̄руӈкве – «арендное жилье в Югре» ла̄ваве. Ты кастыл Москваныл ос Нижегородский областил тыг мӯй хо̄тпат во̄виньта̄лсыт. Кӯщаит халанылт потыртасыт, хумус  тамле программа ёт рӯпитаӈкве ро̄ви.Ань округувт хӯрум ӯст – Нефтеюганскыт, Ханты-Мансийскыт ос Сургутыт хӯрум кол ӯнттуӈкве таӈхēгыт, тот 600 квартира паты. Ос мо̄тыт та̄л лӯпта э̄тпост ты колыт вос а̄стлавет. Ты та̄л Нефтеюганск ӯст 94 квартираӈ кол ӯнттуӈкве о̄вылтавес. Тот са̄выӈпа̄лэ акв колнакыӈ квартират ва̄равет. Тамле колыт ӯнттын ма̄гсыл кӯщаянув инвесторыт тинсэ̄гыт. 
Инвесторыт - ты олныӈ хо̄тпат манос 
компаният колыт ӯнттын ма̄гсыл олн та̄стэ̄гыт.  Ос ты колытын о̄лмыгтан хо̄тпат ювле ла̄щал-ла̄щал ойтхатэ̄гыт.
Арендное жилье нампа колыл соссаӈ хо̄тпат ос бюджетыт рӯпитан ма̄хум мивет. Ос та̄н ка̄сыӈ э̄тпос олн ойтым тот о̄лэ̄гыт, ты квартира та̄нти нупыланыл хансуӈкве тах ат вēрмияныл. Ты кастыл я̄нас очередин ма̄хмытын хасхатуӈкве э̄ри.  
Округувт ты программа 2020 та̄л мус рӯпитаӈкве паты, та сыс 250 со̄тыра квадратный метр са̄вит о̄лнэ кол кӯщаянув ӯнттуӈкве  номсэ̄гыт. 
 
 
 
