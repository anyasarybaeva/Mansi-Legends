
Ма̄нь па̄влытыт о̄лнэ ня̄врамаквет ань та̄нти ма̄нылт ханищтахтуӈкве вēрмēгыт. Округувт тамле проект о̄вылтавес, тав тох ла̄ваве – «Стойбищная школа – сад». О̄выл тамле ханищтахтын кол Белоярский район Тугияны па̄вылт рӯпитаӈкве о̄вылтах­тас, тот нэ̄матыр школа манос садик ты мус а̄тим о̄лыс.
Школан иӈ ат ялантан ня̄врамыт ёт ос оманыл-а̄тяныл ёт воспитатель-нэ̄ рӯпитаӈкве паты, тав та̄наныл хӯлтыглыянэ, хумус ищхӣпыӈ ут хо­сыт ханищтахтуӈкве ро̄ви. Полноват па̄выл школаныл компью­тер хосыт Тугияны ня̄в­рамыт тах ханищтавет, та̄нанылн яныг па̄вылн минуӈкве ат э̄ри. Ты кастыл акв кол школа-садикыг ва̄рвес, та̄н тув ялантэ̄гыт, тот матыр-а̄ти э̄рнут пуссын о̄лы. 

Надежда Савина, ок­руг миркол кӯщай ва̄ӈын хум палт рӯпитан нэ̄, ты проект ва̄руӈкве но­мылматас ос ань э̄лаль тэ̄лаг ты ēмтыс. Шко­ланыл рӯпататэ о̄вылтым порат тав ос Полноват па̄выл шко­ланыл, Белоярский ӯс мирколныл кӯщаит ёхталасыт, ня̄врамыт ма̄гсыл ялпыӈ хо̄тал ва̄рыглавес. Надежда Савина то̄нт ла̄выс: «Ты ва̄рнэ тэ̄лав ма̄­гыс губернатор-нэ̄ На­талья Комарова номтэ патыс ос ма̄н э̄лаль ты вуйхатсӯв. На̄н рай­он кӯщаин Сергей Ма­ненков ма̄кыг ма̄навн нё̄тыс. Ань на̄н нупылын са̄в па̄лыл мир сунсэ̄гыт, хумус на̄н ня̄враманын ёт ханищтахтуӈкве па­тэгы̄н, та̄н э̄рыӈ о̄с тах­маēгыт. Стойбищный школат ханищтахтым ня̄врамыт оманыл-а̄тя­ныл ёт юн о̄лэ̄гыт, нэ̄м­хотталь интернатын ат тотавет, юн та̄н ща̄нь ла̄тӈаныл ат ёрув­лыя­ныл. Хумус ань ковид хащта̄л а̄гмыл прививка ва̄рвес, ма̄н о̄с аквтох э̄рнэ ва̄рмаль хо̄нтсӯв, ма̄нти ла̄тӈанув хот ул вос со̄ймēгыт, тыщир э̄лаль ня̄враманув та̄нти ла̄тӈыл потыртаӈкве патэ̄гыт».

Со̄ль, ань ма̄нь ня̄в­рамыт юн о̄лым ханищ­тахтэ̄гыт, оманыл-а̄тя­ныл ёт ханты манос ма̄ньщи ла̄тӈыл по­тыр­тэ̄гыт, аквъёт сосса мир ва̄рмалит ва̄руӈкве ханьщувлэ̄гыт. 
Ты ялпыӈ хо̄талт Надежда Викторовна ня̄врамытын ноутбук ос хансал по̄слым ма̄нь ло̄ӈханьщап мӯйлуп­тас. Алексей Лузянин, Полноват школат кӯщай хум, о̄выл звонок-суй ло̄ӈханьщапыл ва̄рыс. Ня̄врамыт оманыл-а̄тя­ныл ёт «Мобильное электронное образова­ние» хосыт Полноват па̄вылныл тах ха­нищ­тавет. Та хо̄тал та̄н о̄выл урокыл ва̄рыглавēсыт, таквсы кастыл тох ла̄в­саныл – «Дары осени». 

Матъёмас тамле ня̄врам колыт пӯнса­вет, ань ты па̄вылт са̄т а̄гирищквет ос пыг­рищаквет тув ялан­таӈкве патэ̄гыт. 
Галина КОНДИНА
Надежда Савина ва̄рум хурит 
