
Ханты-Мансийск ӯст «ЮграТур 2017» нампа выставка-ярмарка хӯрум хо̄тал рӯпитас. Ӯщлахтын ма̄т та̄стын хо̄тпат ос тыналахтын ма̄хум та̄нки ва̄рнэ тэ̄нут-пормасаныл тыг тотыгласаныл. Ты суссылтап 2001 та̄л па̄сныл щё̄пита̄лаве. Та па̄сныл ань тыг мус акв со̄тыра са̄виткем предприятият тыг ёхталасыт.

	Юи-о̄выл нила та̄л сыс ма̄н округувн Чехия, Болгария, Словакия ос Китай мо̄т хо̄н ма̄ныл тыналахтын ма̄хум ёхталаӈкве патсыт. Ты хосыт округувн са̄в мӯй ма̄хум ёхталасыт. Мирн хоты ма̄т ӯщлахтуӈкве ро̄ви, тот хӯлтвес ос ты урыл потыртавес.

	Ты суссылтапт округувт хӯл алыщлым, во̄раим рӯпитан хо̄тпат ка̄тын-паттын утаныл тыналасыт. Пēрмат рӯпитан ма̄хум нё̄выль тотыгласыт. Ю̄нсхатнэ, сэ̄тапыл сагнэ, сакныл хартнэ нэ̄ хо̄тпат та̄нки ва̄рум пормасаныл суссылтасыт. Югра ма̄т та̄нки рӯпата о̄щнэ ма̄хум маныр тэ̄нут-пормас ва̄рēгыт, таияныл пуссын тыг тотыгласаныл ос тыналасаныл.

	Округувныл соссаӈ ма̄хманув Ха̄льӯс, Советский, Белоярский, Нефтеюганский, Сургутский ос Нижневартовский районытныл ёхталасыт. Та̄н хумус ма̄щтырлэ̄гыт, тот суссылтасыт. Кон кит ё̄рнколыг тӯщталавесы̄г. Ка̄сащан хо̄тпат са̄лы ёт по̄слахтасыт. Тот исум тэ̄нут а̄рталаӈкве ро̄выс.

	Суссылтап порат ма̄хум грант-олн ма̄гыс кассыт. Са̄всыр предприятият та̄нки рӯпатаныл урыл потыртасыт. Комиссия хо̄тпат та̄наныл хӯнтлысаныл, хотьют рӯпататэ щар э̄рнэ щирыл ва̄ритэ, та̄н олныл майвēсыт.

	Ты порат Нефтеюганский районт о̄лнэ «Каменный мыс» нампа товтыл тахсын базат рӯпитан хо̄тпат, та̄н но̄х-патсыт. Соссаӈ ма̄хум халт ос Белоярский районт о̄лнэ «Чуэльско-Ветляховская» община та̄н но̄х-патсыт. Округ кӯщай ва̄ӈын хум Алексей Забозлаев мāхум янытласанэ ос мӯйлупсал мисанэ. Ань ты та̄л суссылтапын пуссын аквъёт нила со̄тыра са̄виткем э̄лумхо̄лас ёвтхатуӈкве ёхталасыт.
