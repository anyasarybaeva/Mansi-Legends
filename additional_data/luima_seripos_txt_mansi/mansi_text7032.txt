
Мо̄лал Уральский Федеральный округ кӯщай хум Владимир Якушев ма̄н ма̄вн ёхталас. Югра ма̄т маныр рӯпата ва̄раве ос манырсыр ва̄рмалит тыт о̄лэ̄гыт, тав во̄ртур э̄тпос онтоловит хо̄талэ̄т ля̄ххал тотнэ колт ты урыл потыртас. 
Кӯщай ла̄вме щирыл, ань округ мирколт рӯпи­тан хо̄тпат Россия ма̄т о̄лнэ мо̄т регионыт ёт ва̄т нупыл нёлолов акван-нё̄тхатнэ соглашение-нэ̄пакыт хассыт. Тот мирн нё̄тнэ, о̄лнэ-хӯлнэ накыт, ӯйхул янмалтан пēрмат, кол ӯнттын ос мо̄т са̄всыр тэ̄лат урыл хансым о̄лы: 
– Югра ма̄ Россия ма̄гыс са̄в олн сэ̄лы. Тыт ма̄-во̄й, газ ос мо̄т ма̄ щунит ма̄ныл но̄х-вивет. Ты хо­сыт нусагнув о̄лнэ ӯсыт, па̄влыт ма̄гыс са̄в нё̄тмил ва̄ри. Ос ма̄навн номуӈкве э̄ри, округт са̄в мир о̄лы. Та̄н ма̄гсыланыл о̄лнэ колыт, лё̄ӈхыт, пӯльницат, школат, ма̄нь ня̄врам колыт ӯнттын ма̄гыс о̄с олн та̄стуӈкве э̄ри. Ка̄сыӈ мир такви о̄лупсатэ э̄лаль акваг ёмасыг ва̄ритэ.
Ма̄хум о̄лупсаныл ёма­сыг вос о̄лыс, ань Югра ма̄т рӯпитан хо̄тпат мо̄т регионыт ёт акван-нё̄т­хатнэ са̄в э̄рнэ нэ̄пакыт хассыт. Ты хосыт пуӈк тотнэ хо̄тпат аквъёт са̄в­сыр та̄рвит ва̄рмаляныл мӯсхалыг щё̄питыяныл. Та̄н халанылт акваг хӯл­тыглахтэ̄гыт, ты тэ̄ла щи­рыл рӯпитаӈкве кӯпнит. 
О̄лнэ кол ат то̄вылхаты
Владимир Якушев потре щи­рыл, Россият мир ма̄гыс щар яныг та̄р­вит – ты о̄лнэ колыт ат то̄вылха­тэ̄гыт. Мо̄лал Россия президент феде­ра­льный сапра̄нин тамле ла̄тыӈ кēтыс: 
«Ань Россия ма̄т иӈ яныгса̄т хус миллион квадратный метра кол ӯнттуӈкве э̄ри. 2024 та̄л мус ты квадратный метра колыт пуссын а̄стлаӈкве э̄рēгыт». 
Ос кол ӯнттын ма̄ мус о̄влэ̄т вит то̄тнэ кēртурыт ва̄руӈкве, на̄й постын кēртаныт хартуӈкве ос ёмас лё̄ӈхыт пинуӈкве э̄ри. Тувыл ма̄хум тотыг­лан ма̄гыс автобус тув вос яласы. То̄нт ущ ӯнт­тын са̄внакпа колыт ма̄­хумн ёмщакв ёвтуӈкве патавет тах.

Та̄рвит ва̄рмалит ма̄гыс олн та̄стувес
Россия ма̄ янытыл ЖКХт о̄с са̄в та̄рвит ва̄р­маль о̄лы. Лю̄ль матарыт акван-атнэ (очистные соору­жения) утыт ос пēсыг ēмтсыт, та̄наныл пуссын мӯсхал щирыл ва̄рнэ ма̄гыс о̄с са̄в олн холтуӈкве э̄ри. 
– Югра ма̄т ЖКХ ва̄р­малит ёмасыг о̄ньщавет кос, ос то̄ва ва̄рмальт иӈ мӯсхалыг щё̄питаӈкве э̄рēгыт. То̄ванакт ма̄хум коланылн кēртур хосыт па̄ӈкыӈ вит ови. Тыт о̄лнэ мир ты витыл тэ̄нут па̄йтэ̄гыт ос щай аēгыт. Ты ва̄рмалит ёмщакв ва̄рнэ ма̄гыс олн та̄стым о̄лы. 
Ань ЖКХ фонд хосыт а̄рнта щирыл олн виӈкве ро̄ви. Ты олныт э̄рнэ ва̄рмалит хот-щё̄питан ма̄гыс мивет. Тувыл Россиявт «Фонд наци­о­на­льного благо­состо­яния» о̄лы. Тот олныт со̄пасыг матыр ма̄к э̄рнэ тэ̄лат ма̄гыс о̄ньщавет. 
Ань та олнытыл яныг­са̄т атпан млрд. солко̄ви ЖКХ, кол унттын ос мо̄т ва̄рмалит мӯсхалыг ва̄рнэ ма̄гыс та̄стувēсыт. Мо̄лтынув округ мирколт рӯпитан кӯщаит тувыл олн винэ ма̄гыс заявле­ние-нэ̄пак хассыт, ань олныт ӯрēгыт. Тувыл олн ка̄сыӈ регион виӈкве вēрми. Ётыл ла̄щал-ла̄щал ювле ойтхатуӈкве ро̄ви.
Сосса ма̄хум са̄вмēгыт
Тувыл кӯщай хум сосса ма̄хум урыл потыр­тас. Ань округувт сосса мирн са̄в нё̄тмил ва̄раве. Хантыт ос ма̄ньщит ща̄нь ла̄тӈаныл, о̄лнэ-хӯлнэ наканыл, йис о̄лупсаныл э̄лаль тотнэ ма̄гыс субси­дия-олныл май­лавет. Ты хосыт ка̄сыӈ та̄лныл Югра ма̄т сосса мир сāвмуӈ­кве патыс. 
Николай МЕРОВ
 
