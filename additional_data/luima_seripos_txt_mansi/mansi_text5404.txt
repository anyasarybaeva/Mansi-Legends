
Ха̄льӯс район Ягрим па̄вылт во̄ртур э̄тпост о̄выл хо̄талныл нилыт хо̄талэ мус ма̄хум ма̄ньха̄пыл касуӈкве акван-атхатыгласыт. Ва̄тахкем э̄лумхо̄лас Белоярский, Октябрьский ос Ха̄льӯс районытныл тув ёхталасыт. 
Ялпыӈ хо̄тал «Югра лылыēп» нампа орга­низацият рӯпитан хо̄т­пат ва̄рыгласыт. Ты касыл щё̄питан ма̄гсыл та̄н округ миркол па̄­лыл олн-нё̄тмилыл та̄стыглавēсыт.

Ха̄льӯс районт ты касыл ка̄сыӈ та̄л ва̄­рыглаве, мо̄лты та̄л сосса мир Восыӈтӯр па̄­вылт ма̄ньха̄пыл кас­сыт. Ань о̄выл щёс мо̄т районытныл ма̄хум ма̄ньха̄пыл товуӈкве Ягримн во̄выглавēсыт.


О̄выл хо̄талт Ло̄п­мус па̄вылныл ёхталам ма̄ньщи хум Леонид Владимирович Хозу­мов ма̄ньха̄п ва̄руӈкве ма̄хум ханищтасанэ. Ма̄щтыр хум ёт Сергей Молданов, Белоярский район Ванзеват па̄вылт о̄лнэ хум, ос Алек­сей Коновалов, Ок­тябрь­ский район Унъюган па̄вылт о̄лнэ ма̄ньлат пыг, рӯпитасы̄г. Тэ̄н йӣвныл са̄всыр а̄нь­щарыт ёргуӈкве ос мо̄т пормасыт ва̄руӈкве ха̄сэ̄г, ань ос ма̄ньщи ма̄ньха̄п ва̄руӈкве ха­нищтахтасы̄г. Нила хо̄тал сыс та̄н ат ха̄п ва̄рсыт.


Леонид Владими­ро­вич Хозумов ты урыл тох ла̄выс: «Ма̄щтыр­лаӈкве а̄тямн ха­нищ­тавēсум. Ма̄ньха̄пыт ам ӯльпа йӣв па̄ртыл ва̄­риянум. Ты э̄лы-па̄лт па̄ртыт кит хо̄талн ви­тын пиныглыянум, ха̄п ва̄рнэ порат ул вос сак­валэ̄гыт. Ма̄ньха̄п акв хо̄тал сыс ва̄рилум, ос ты э̄лы-па̄лт э̄рнэ ӯльпа кинсым во̄рт сака хоса ё̄мыгтэ̄гум».

Аквта хо̄талт хӯл алыщлан ма̄хум сапра̄­нин во̄выглавēсыт. Та̄н ётаныл Ха̄льӯс район миркол кӯщай Влади­мир Фомин, рыбинс­пек­цият рӯпитан хум Алек­сандр Смирнов, «Югра ­лы­лыēп» рӯпитан ма̄нь­щи хум Алексей Шеста­лов хо̄нтхатыгласыт. Хӯл алыщлан хо̄тпат та̄рвитыӈ ва̄рмаляныл урыл та̄нанылн по­тыртасыт ос са̄всыр са̄к­коныт урыл китыг­лахтасыт.

Китыт хо̄талт Смолка я̄ ва̄тат ма̄хум а̄лпыл акван-атхатасыт. О̄влэ̄т та̄наныл Ха̄льӯс район миркол кӯщай Влади­мир Фомин янытла­са­нэ. Тав ла̄выс: «Тыхо̄­тал касыл ёмащакв вос мины, ёмас, ма̄лтып хо̄­тал вос ēмты, ма̄ньщит ос хантыт на̄лми ва̄­тат пӯрлахтасыт. Ам ном­сэ̄гум, ялпыӈ хо̄тал ань мӯсхалыг тах мины. На̄­нан ты кастыл пуссын янытлыянум, са̄в сымыӈ ла̄тӈыл ла̄виянум».
 

 «Югра лылыēп» нам­па организацият рӯпи­тан ма̄ньщи хум Алек­сей Шесталов ос таи ла̄выс: «Тамле ялпыӈ хо̄тал Ягримт ма̄н о̄выл щёс щё̄питаслӯв. Ты э̄лы-па̄лт Ха̄льӯс район са̄всыр па̄влытт о̄лнэ ма̄хум та̄нки халанылт ма̄ньха̄пыл касуӈкве Восыӈтӯр па̄вылт ак­ван-атхатыгласыт. Ты та̄л ма̄н Белоярский ос Октябрьский райо­ныгныл ма̄хум тыг во̄всанӯв. Мӯй хо̄тпат Белоярский, Ванзеват, Унъюган, Большой Ат­лым ос мо̄т па̄влытныл тыг  ёхтысыт.
Ма̄н округувт ка̄сыӈ та̄л Нефтеюганский районт «Сказка» нампа ӯщлахтын ма̄т сосса мирыт касуӈкве акван-атхатыглэ̄гыт. Та̄н пус­сын ханты ха̄пыл тот товēгыт. Ма̄навн тамле касыл тыт ва̄рыглаӈкве о̄с э̄ри, округув янытыл о̄лнэ ма̄хум ма̄ньщи ма̄ньха̄пыл товуӈкве тыг о̄с вос ёхталэ̄гыт».

Алексей Шесталов такви Восыӈтӯр па̄­вылныл о̄лы. Ань Хан­ты-Мансийск ӯст «Юг­ры лылыēп» нампа ор­ганизацият рӯпиты. Ма̄ньщи хум ты касыл ка̄сыӈ та̄л щё̄пита̄лы. Тав грант-олн ма̄гсыл са̄в­сыр э̄рнэ нэ̄пакыт ак­ван-атсанэ ос кӯщаит па̄лт кēтсанэ. Ань о̄лум касыл ёмащакв вос мины, тав са̄в ёр пиныс.
 
Ты юи-па̄лт са̄всыр ма̄ныл ёхтум ат коман­да ма̄ньха̄пыл касуӈкве  та о̄вылтахтасыт. Ка̄­сыӈ командат 8 э̄лум­хо̄лас о̄лыс. Акв команда Белоярский районныл о̄лыс. Мо̄т команда Октябрьский район­ныл ёхталас. Хӯрум ко­мандат Ха̄льӯс район са̄всыр па̄влытныл о̄л­сыт. 
О̄влэ̄т 15 та̄л яныт а̄гит-пыгыт ма̄ньха̄пыл товсыт. Валерия Бат­манова та̄н ётаныл о̄с касыс. Ма̄ньщи а̄ги Куль­пас па̄вылныл о̄лы. Тав ты урыл ла̄выс: «Ам о̄выл щёс ма̄нь­ха̄пыл товуӈкве ёхты­сум. Ты э̄лы-па̄лт омамн ха̄пыл яласаӈ­кве ханищтавēсум. Ань яныг, та̄рвитыӈ тупыл майвēсум, таима̄гсыл молях товуӈкве ат вēр­мысум. Омам ла̄выс, ма̄нки тупанув ёт-виӈ­кве э̄рыс, то̄нт кӯпнитыг о̄лнув».

Тувыл ма̄ньлат хо̄т­пат ос яныгхо̄тпат та̄н­ки халанылт кассыт. Юи-о̄вылт командат пус­сын аквторыг товсыт, рущ ла̄тӈыл ты касыл  «эстафетаг» ла̄ваве. Та̄н нупыланыл сунсуӈкве сака пӯмащ о̄лыс. На̄л­ми ва̄тат лю̄льнэ ма̄хум маткем тот та ро̄хсыт, ка̄т патта маткем та ра̄тсыт.
Ма̄ньха̄пыл касым Ягрим па̄вылт о̄лнэ хо̄т­пат но̄х-патсыт. Китыт места Саранпа̄вылныл, Кульпас ос Лопмус па̄­вылныл ёхталам ма̄­хум висыт. Хӯрмит местал Тэ̄к ос Ха̄льӯс па̄влыгныл ёхталам команда майвес. Та̄н пуссын янытлавēсыт ос мӯйлупсал майвēсыт. 


Ты юи-па̄лт концерт о̄лыс, Ханты-Мансийск ӯсныл, Октябрьский, Белоярский ос Ха̄льӯс районытныл ёхталам хо̄тпат э̄ргысыт, йӣкв­сыт. Тувыл мӯйлын мир пуссын ё̄рнколн во̄в­вēсыт ос хӯл исми­тыл тыттувēсыт, ща̄ил айтвēсыт.

Ма̄ньха̄пыл каснэ ва̄р­маль матъёмас ань щё̄пита̄лвес, сосса ми­рыт акван-хо̄нтхатыг­ласыт, та̄нки пēс йис ва̄р­маляныл ты щирыл ат ёрувлыяныл, пēс о̄лупса э̄лаль тотэ̄гыт ос та̄нки халанылт ва̄йхатэ̄гыт.

Касуӈкв ялум ма̄­хум билетыл ёвтыгла­вēсыт, нила хо̄тал тот тыттувēсыт ос гости­ница-кол ма̄гсыл олныл та̄стыглавēсыт. Ялпыӈ хо̄тал ёмащакв минас, тот лēккарыт, спасатель-хо̄тпат, полиция ос мо̄т ма̄хум рӯпитасыт.

Ты касыл щё̄питаӈкве «Югра лылыēп» нампа организацият рӯпитан хо̄тпатн Ха̄льӯс район ос Ягрим мирколыгт рӯпитан ма̄хум, спорт ос ма̄ньлат мир ва̄р­маляныл щирыл рӯпи­тан комитет, «Единый Россия» нампа партия, Ягрим па̄вылт рӯпитан «Арена» нампа каснэ колт рӯпитан хо̄тпат о̄с нё̄тсыт.


Касыл оигпам юи-па̄лт ам Алексей Шеста­лов китыгласлум, Ха̄ль­ӯс район Ня̄хщамво̄ль, Кимкъясуй, Хулюмсӯнт па̄влытт о̄лнэ ма̄ньщит манрыг ма̄ньха̄пыл то­вуӈкве ат во̄выглыянэ. Тот о̄лнэ ма̄хум ты касыл урыл нэ̄матыр аты ва̄­гыт, ма̄ньха̄пыл касуӈ­кве, э̄рыӈ, о̄с ка̄сащēгыт. 

Тав ювле ла̄выс: «Са̄к­кон щирыл, Хулюмсӯнт соссаӈ ма̄хум о̄лнэ па̄в­лыг ат ловиньтаве, тыи­ма̄гсыл тот о̄лнэ мир тыт касуӈкве ат вēрмē­гыт. Мо̄т ма̄ньщи па̄­вылт о̄лнэ ма̄хум мо̄тыт та̄л тах о̄с во̄выглыя­нӯв». Хулюмсӯнт о̄лнэ ма̄ньщит урыл манрыг тав тох ла̄выс, ам аты торгамтаслум.
 
