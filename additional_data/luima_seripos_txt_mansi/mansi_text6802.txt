
Ха̄льӯс район Кульпас па̄вылт о̄лнэ ма̄ньщи нэ̄г са̄в та̄л ня̄врамыт ёт рӯпитэ̄г, ты Ольга Митрофановна Тимушева ос Альбина Митрофановна Кулешова. Тэ̄н ма̄ньщи ла̄тӈēн сака ёмщакв ва̄гтэ̄н ос ня̄врамыт ханищтэ̄г. Победа хо̄тал кастыл ветераныт урыл потрыт кетсы̄г, ня̄врамыт ёт акван-нё̄тхатым атсаныл.
Таратов Александр Афанасьевич
Таратов Александр Афанасьевич – ты ам яныг о̄пам, 1925 та̄лт Во̄лья па̄вылт яныг щē­мьят самын патыс. Та̄н хӯрум каӈк ос хӯрум э̄щ о̄л­сыт,во̄раян ос хӯл алыщлан щēмьят яныг­масыт. 
1941 та̄л лӯпта э̄тпост хо̄нтлан ва̄рмаль о̄выл­тахтаме порат о̄влэ̄т яныг каӈке Таратов Николай Афанасьевич вуйвес, тав 1945 та̄л я̄ӈк на̄тнэ э̄т­пост порславес. Николай юи-па̄лт Таратов Сергей Афанасьевич котиль каӈке войнан вуйвес, хотты ма̄т порславес, ля̄х­хал та̄л рӯтанэ та о̄лсыт. 

1943 та̄лт яныг о̄пав Таратов Александр Афа­насьевич хунь нёло­лов­хуйплов та̄лыг ēмтыс, хо̄нтлан ма̄н вуйвес. Сталинградыт, Харьковыт, Киевыт хо̄нтлыс. Са̄в щёс нюлмил ва̄рыглавес. 1945 та̄л ла̄глэ сакватāлвес, тувыл юв та̄ртвес.
1988 та̄л ма̄ньполь э̄тпос 4 щислат хотталь щалтыс. Кульпас па̄вылт ёл-щё̄питавес.
Полина Сайнахова яныг о̄патэ урыл хансыс
Сайнахов Андрей Иванович
Сайнахов Андрей Иванович хо̄нтлан ва̄р­мальн о̄с ялыс. 1910 та̄лт Мēсыг па̄вылт самын патыс. Ирина Гавриловна э̄кватэ ёт хӯрум ня̄врам янмалтасы̄г – Домна, Марфа ос Владислав.
Сайнахов Андрей Иванович 1941 та̄лт о̄йттур э̄тпост Ло̄пмус па̄выл­ныл Сайнахов Степан Иванович а̄пщитэ ёт хо̄нтлуӈкве минасы̄г. Степан Иванович 1915 та̄лт самын патыс, 1943 та̄лт порславес, тав урē­тыл ла̄тыӈ а̄тим о̄лыс.

Андрей Иванович 1942 та̄лт саквата̄лвес, госпитальт Горький ӯст о̄лыс. Тувыл юв ёхталас, акв э̄тпос юн о̄лыс. 1944 та̄лт хо̄нтлан ва̄рмальн о̄с та минас, хо̄т порсла­вес, ла̄тыӈ ат та ёхталас.
Марта Кугина яныг о̄патэ урыл хансыс
Сайнахов Николай Ильич
Сайнахов Николай Ильич 1926 та̄л я̄ӈк на̄тнэ э̄тпос онтолов щислат  Ма̄нья па̄вылт самын патыс. 1944 та̄л я̄ӈк на̄тнэ э̄тпост нёлоловхуйплов та̄лэ то̄влыс, хо̄нтлан ма̄н вуйвес. Ма̄нь таквс э̄тпос порат Николай Ильич хӯрмит Белорусский фронтыт хо̄нтлыс.
Кит э̄тпос Победа мус хультыгла̄лыс, Кениг­сбергыт нюлмил ва̄рвес.Госпитальн Александро­во ӯсн кēтвес. 

1945 та̄л сӯкыр э̄тпост юв ёхтыс, нэ̄ тотыс - Александра Никитична Смиркина. Нила а̄ги ян­малтасы̄г: Евдокия, Зоя, Света, Таня. Мēталит ма̄нь а̄гитэ̄н ӯргалым о̄ньща­вет: мēталь «За отвагу», орден «Славы» III степень, орден «Красной Звезды», хо̄т юбилейный мēталит.
Хо̄нтлан ва̄рмаль юи-па̄лт тав Ӯс мус почта са̄лыл тотыглас. Хӯл алыщ­лан ма̄хмыт палт пир­катирыг рӯпитас.
1988 та̄л о̄йттур э̄тпост хотталь щалтыс, Кульпас па̄вылт ёл-щё̄питавес.
Лена Кочкина хансыс
Кугин Алексей Иванович
Кугин Алексей Иванович 1897 та̄лт Сортыӈъя па̄вылт самын патыс. 1942 та̄л во̄ртур э̄тпост хо̄нтлуӈкв вуйвес. Война э̄лы-па̄лт Ло̄пмус па̄выл кӯщаиг рӯпитас, тувыл Остяко-Вогульск ӯст яныг кӯщай ва̄ӈын хо̄тпаг о̄лыс. 
1935 та̄лт ма̄ньполь э̄тпос нёлолов щислат №4602 по̄с о̄щнэ «Ханты-Манчи Шоп» газетат Зырянов Г. тав урēт хан­сыс: «Ло̄пмусныл о̄лнэ делегат» (О делегате Омского областного съезда советов, члене прези­диума окриспол­кома, кол­хознике из Берёзов­ского района Алексее Ивановиче Кугине, участ­вовавшем во втором съезде кол­хоз­ни­ков-удар­ников в Москве). Ты съезд 1935 та̄л рēтыӈ ю̄свой э̄тпос 11 – 17 хо̄таланэ̄т о̄лыс.

1930-ыт та̄лытт ёсал ё̄мнэ ва̄рмаль о̄лыс. Ма̄н яныг ащо̄йкав Остяко-Вогульскныл Тобольск ӯсн ёсал ялыс. Садомин Н.М. тав урēт тох хансыс: «Карс, нё̄тнэ хум о̄лыс, ак­ваг ко­стюмыл масхатыглас». 
Хо̄нтлан ва̄рмаль по­рат рущ ла̄тӈыл ёмщакв потыртас. Таве ёл-щё̄пи­тым урыл нэ̄пак ёхталас. Кол но̄х-ё̄снэ порат, нэ̄пак на̄йн тāйвес. Номт нэ̄пакт хӯрмит ло̄псэ̄т наме хас­вес, госпитальт хотталь щалтыс. Саратовский областьт ёл-щё̄питавес. Яныг ащо̄йкав хо̄нтлам ва̄рмале урыл ма̄н ань э̄лаль кисхатэ̄в. 
Тав каӈке Кугин Дмитрий Иванович–рядовой, 1892 та̄лт самын патыс. Яныг хо̄н­тыт порславес. Тав хуритэ ма̄н ат о̄ньщēв.
Милана Исмаилова хансыс
Хурит А. Кулешова кēтыс
