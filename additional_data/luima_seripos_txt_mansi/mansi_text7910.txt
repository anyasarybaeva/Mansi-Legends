
Москва ӯст ВДНХ ма̄ о̄лы, тот са̄в яныг колыт ӯнлэ̄гыт ос та колытыт са̄всыр суссылтапыт ва̄рыглавет. Ма̄н округувныл тот «Космонавтика и авиация» колт хурит суссылтан выставка ва̄рвес, ань иӈ рӯпиты.  
Та кол-капай сака яныг, тот космосн тыламлан ракетат, космонавтыт ма̄гыс тэ̄нутыт, маснутыт, са̄всыр э̄рнэ пормасыт, матыр-а̄ти пуссын о̄лы. Ёхталан мирн космос урыл ос тув ялантан ма̄­гыс ва̄рим пормасыт урыл потыр­та­ве. Тот ё̄мыг­таӈкве, сун­сыглахтуӈкве, потрыт хӯнт­луӈкве сака пӯмыщ, таса̄­вит ёмас ва̄рмаль ва̄ӈкве патэгы̄н. 
Ма̄н о̄лнэ Земля ма̄в, планетав, яныг глобус-капай хольт ва̄рим о̄лы. Тав ла̄щлаквег акваг та ё̄ӈхи, ма̄ тармыл я̄т, тӯ­рыт, ща̄рщит нэ̄глалэ̄гыт, тувле сунсэ̄гын – татем та нё̄тнэг о̄лнэ̄тэ, сымын ща̄гты, номтын ёмасыг ēмты. 
Суссылтапыт тот о̄лы, хунь яныг ракетат ущ ва̄руӈкве о̄вылтавēсыт, манхурипат о̄влэ̄т о̄лсыт. Тувыл ос йильпиигнув манос ёмаснувег ва̄рвē­сыт. 
Космонавтыт костюма­нылт пуссын э̄рнэ утыт о̄лэ̄гыт, э̄лумхо̄лас лыл­туӈ­кве вос вēрмыс, са̄в­сыр ищхӣпыӈ утыт тув ва̄ри­мат. Торумт космо­навтын хунь товлыӈха̄пыл ко­наль ква̄ллуӈкве э̄ри, то̄нт лылтын утанэ, матаранэ ём­щакв вос рӯпитэ̄гыт. 
На̄н ул ва̄глын, космост лылыēп а̄тим, тот кисло­род та̄л э̄лумхо̄лас лыл­туӈкве ат вēрми, тот туп костюмыл масхатым рӯ­питаӈкве вēрмēгыт. Ты маснутаныл скафандр ла̄ваве, тав яныгса̄т арыг­тем тила са̄вит та̄р­витэ о̄лы. Тамле маснут космо­навт такви палтэ та масы, та̄нти ла̄вēгыт – «щалтуӈкве», тох ла̄вēгыт – «войти». 
Тэ̄нутыл та̄н о̄с я̄нас ва̄равет, овощит, фруктат хот-то̄славет ос э̄льм хӯрыгсовн пинавет, та̄­кыщ лап-пантавет. Исмит тюбикын, нё̄выль тēр па̄нкан пинаве. Ня̄нил, печеньял я̄нас хӯрыгсовн пинавет. Па̄нкат пӯснэ ма̄гыс касаил о̄с ва̄римат. Ня̄лы, вилка о̄ньщēгыт, пуссын ты а̄ны-са̄наныл мирн суссылтавет.  
Тэ̄нут ва̄рнэ ма̄гсыл са̄в хо̄тпа рӯпитэ̄гыт, о̄в­лэ̄т учёныит ёмщакв ном­сах­тэ̄гыт, маныр ос хумус ва̄руӈкве, тувыл тэ̄нут па̄йтнэ ма̄хум вуйхатэ̄гыт ос э̄лаль маныр тӣвырн пинуӈкве – мо̄т ма̄хум ты рӯпата ва̄рēгыт.
Космост яласан ма̄хум ма̄н хольтув ловтхатуӈ­кве ат вēрмēгыт, тот вит­самыт я̄нас уигтэ̄гыт, нэ̄м­хотмус ловтхатуӈкве. Ты кастыл та̄н салфеткан сэ̄гхатэ̄гыт, а̄таныл то̄сам мо̄йтак нēрыл сартыяныл ос тувыл нас хот-сэ̄гия­ныл. 
Ла̄вēгыт, о̄влэ̄т ма̄нь колнак ва̄рыгласыт, тув щалтэ̄гыт ос тот ловт­ха­туӈкве ēмталасыт, тувыл нэ̄мхотмус ат а̄ртмыс, витсамыт хот-а̄ти ла̄кква-тотавет. Ань витыӈ сал­феткат ты кастыл о̄лэ̄гыт, таил сыстамтахтэ̄гыт. 
Хуньт 1961 та̄лт о̄выл космонавтув Юрий Алек­сеевич Гагарин космосн тыламла̄лыс, ты ма̄гыс тав сака хоса ханищтавес, та кастыл та̄ксар хо̄тпа щё̄­питавес, тав ё̄рыг вос о̄лы. Са̄в хо̄тпат халт Юрий Гагарин комиссиян пēриявес ос э̄лаль та паттувес. 
Ань тав хуриянэ янгыг ва̄рим о̄лэ̄гыт, нумын са̄в хурит тагатымат, хумус тав Москва ӯст Красный площадь хосыт кӯньгим ё̄ми, са̄в мир тавēн ка̄т хосгēгыт, ща̄гтсыт, тав мир ма̄гсыл яныг рӯпата ва̄рыс. То̄ва пормасанэ та суссылтапыт о̄с о̄лэ̄гыт.  
Акв ма̄т Э̄тпосн ялым урыл выставка ва̄рима, тот луноход яласан ищ­хӣпыӈ ут о̄лы, тав Лунан та̄ртвес ос тот такви та лакватахтыглас. Тав ёлыл, ма̄ныл, учёныитын ураль­тавес ос пуссын маныр ка̄салас, таи нэ̄пакн хан­сыс. 
Космонавтыт нумын рӯпитан станцияныл ма̄­навн о̄с суссылтавес, тав яныг а̄ти, тот туп хӯрум хо̄тпа рӯпитаӈкве вēрмē­гыт. Ёл-та̄ртахтын ма̄гсыл та̄н капсулал ва̄рвēсыт, та тēр хусап тӣвырн хӯрум хо̄тпа щалтэ̄гыт, э̄рнэ щи­рыл ӯнтэ̄гыт ос тав ёлаль та та̄ратахты. Молях ёлаль паты, ёл ёхтынэ̄т мус ко­нытэ хот-щараве, ма̄н сунсум утув конытэ то̄ва ло̄мтанэ щар хот-щари­мат, сэ̄млыг ēмтум.  
Авиация урыл о̄с сака пӯмыщ хӯнтлуӈкве, тот щар о̄влэ̄т э̄лумхо̄лас хумус но̄х-тыламлаӈкве номсыс, хумус товлыӈ­ха̄­пыт ва̄руӈкве патвēсыт. Щар о̄выл воздушный шар тащир ва̄рим о̄лыс, пувыр яныг хурыг исум лылыл пувлаве, тав палтэ хо̄тпан ӯнлахо̄лнэ хусап нэ̄гим о̄лы, тувыл та исум утын но̄ӈхаль та тотаве. 
Манса̄вит исум рēг то̄влы, таса̄вит щё̄с нумын та яласы. Аквта порат товлыӈха̄пыт ва̄руӈкве патвēсыт, щар о̄выл тов­лыӈха̄п щёхри-хохри ху­рипаг о̄лы, щуртнэ хо̄тпа ост ӯнлахо̄лыс, нэ̄мата­рыл лап-пантым ат о̄лыс, сака карсытат ат яласас. Ётыл ос тов­лыӈ­ха̄­пыт ём­щаквнув ва̄руӈ­кве пат­вēсыт, са̄внув э̄лум­хо̄лас тув вос та̄лы. 
Суссылтан колт таса̄­вит ма̄нь ос яныг товлыӈ­ха̄пыт хурияныл о̄лэ̄гыт, ка̄сыӈ ма̄т та̄нти яныт товлыӈха̄пыт яласэ̄гыт. Ма̄н округувт са̄в та̄лыт сыс Ан-2 ма̄нь товлыӈха̄п па̄влыт халт акваг яласас, ма̄хум тавēтыл тыгле-тувле хоталь э̄ри тылам­ла̄лсыт. 
Ӯсыӈ ма̄т ос Як-40, Ан-24 яласасы̄г ос ань то̄ва ма̄т тамле товлыӈха̄пыт рӯпитэ̄гыт. Ань Ха̄льӯс районт манос мо̄т ма̄т ос Ми-8 вертолёт рӯпиты, лēккарыт а̄гмыл ēмтум хо̄тпат палт ма̄ньнув вертолётыл ёхтыгпēгыт. 
Ань йист щёлыӈ ма̄хум та̄нти яласан ма̄гсыл тов­лыӈха̄пыт ос верто­лётыт о̄ньщēгыт. Тох ань ма̄нь вертолётыл хотты э̄лы ма̄ са̄мн ялантаӈкве вēр­мēгыт, ла̄глыл ат ёхтын ма̄т пуссын яласыяныл, нё̄рыт хо̄т-а̄ти тот та яла­сэ̄гыт. 
ВДНХ колт суссылтан товлыӈха̄пыт ос верто­лё­тыт хурин по̄слым о̄лэ̄гыт манос ма̄нь хурияныл ва̄рим суссылтавет. Ōс акв ма̄нь вертолёт щар такви янытэ̄тыл ва̄рим тот ӯнлы, ка̄сащан ма̄хум та тӣвырн щалтсэ̄гыт, ӯнлахо̄лэ̄гыт. 
Ос ты кол ляпат кон ӯс кант яныг товлыӈха̄п ос яныг вертолёт ӯнлэ̄г, тув щалтсан ма̄гсыл ма̄хум билет ёвтэ̄гыт ос пилот хольт тот ӯнлахо̄луӈкве вēрмēгыт, аквтуп та̄нти ты яныг ма̄шинал щуртэ̄­гыт. Ня̄врамыт оманыл-а̄тяныл ёт ё̄мыгтанэ̄ныл порат тув акваг во­ратэ̄гыт, та̄на­нылн сака пӯмыщ. 
Тамле ёмас ма̄н лик­ма­ласӯв, тахольт тот ё̄мыг­та­сӯв, сунсыглахтасӯв. Тот ка̄сыӈ хо̄тал са̄в ня̄вра­мыт школатныл тув то­ты­г­лавет. А̄гирищит, пыг­ри­щит пӯмщалахтым ё̄мыг­тэ̄гыт, то̄ват урокыл тот ва̄рыглавет. Ма̄н о̄л­мув сыс кадетыт, МЧС ос мо̄т мас­нутыл мастым ня̄врамыт ёхталасыт, та̄­на­нылн ты урыл ма̄кыг ва̄ӈкве э̄ри.   
Галина КОНДИНА
