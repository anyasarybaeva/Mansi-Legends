
Ты та̄л на̄лок-олн атнэ пора ва̄т са̄грапнал э̄тпос китыт хо̄талэ̄т оигпи. Ань мирн маныр ма̄гыс олн ойтуӈкве э̄ри, ты урыл округувт на̄лок-олн атнэ колт кӯщаиг рӯпитан нэ̄ Ольга Литова потыртас.
Хотьют о̄лнэ кол, тэ̄п­каныӈ ма̄, колнак, ма̄­шина о̄щнэ гараж, ӯс ляпат о̄лнэ кол ос мо̄т матыр кол о̄ньщи ке, тавēн на̄лок-олн ойтуӈ­кве э̄ри. Ань ты хо̄тал мус округувт о̄лнэ хо̄т­пат а̄рнтаг акв млрд. атса̄т млн. солко̄ви госу­дарстван иӈ ат ойт­сыт. 
Ольга Анатольевна ла̄вме щирыл, на̄лок-олн ат ойтнэ ма̄хум паттат округув бюджетн са̄в олн ат ёхты. Ты хосыт то̄ва па̄вланувт, ӯсанувт э̄рнэ тэ̄ла ма̄гыс олн ат то̄вылхаты. Ань тамле хо̄тпат ё̄рыл ойтхатуӈ­кве кащилтавет. 
Сака са̄в а̄рнта олн о̄щнэ э̄лумхо̄лас нупыл заявление-нэ̄пак хан­саве. Тав матыр кол ос пормас о̄ньщи ке, ётыл сут хосыт хот-виӈкве вēрмавет. То̄ваныл банк та̄ра олнаныл пувавет. Ты олныт а̄рнта янытэ̄т ойтнэ мус вивет тах.
Хо̄тпа мāшина о̄ньщи ке, тав о̄с сут та̄ра хот-виве. Ӯщлахтын ма̄гыс мо̄т хо̄н ма̄н ялуӈкве тав о̄с ат та̄ртаве. Юи-о̄выл хо̄т э̄тпос сыс акв со̄тыра арыгтем э̄лум­хо̄лас аэропортыт ювле кēтвēсыт. Та̄н пуссын аквъёт онтырса̄т со̄тыра арыгтем солко̄ви а̄рн­таг атсыт. Тыитныл акв со̄тыра са̄виткем э̄лум­хо̄лас хо̄тпан нупыл ат млн. солко̄ви ма̄шина­ныл ма̄гыс а̄рнтаг олн атмыт. Ань то̄ва хо̄тпат олнаныл ойтсаныл кос, ос иӈ са̄в хо̄тпа тох о̄лэ̄гыт. 
На̄лок-олн атнэ тэ̄ла хӯрум ва̄рмаль щирыл ла̄кква-уртвес. Ты хосыт та̄нки рӯпатаныл ва̄рнэ хо̄тпат ойтхатэ̄гыт. Ту­выл э̄лумхо̄лас о̄лнэ кол, ма̄ манос ма̄шина о̄ньщи ке, тыима̄гыс о̄с ойтха­туӈкве ла̄ваве. Кол тына­лан порат о̄с на̄лок-олн ойтуӈкве э̄ри. Ос хотьют тыналан коланыл ӯнт­туманыл па̄сныл ос йи­льпи ма̄шина ёвтманыл па̄сныл хӯрум та̄лыг иӈ ат ке ēмтыс, ма̄к та̄на­нылныл на̄лок-олн виве. Ос тыгыл арыгнув та̄л о̄щманыл ма̄гыс дек­ла­рация-нэ̄пакыт хан­суӈ­кве ос ойтхатуӈкве ат э̄ри. 
Ма̄н округувт то̄ват на̄лок-олн ойтнэ ма̄ныл арыгтаптавет. Ты пенсия олн винэ хо̄тпат, пенси­ян патнэ щирыл о̄лнэ ма̄хум, а̄гмыӈ-мосыӈ хо̄т­пат, Советский Союз о̄лум порат Герой намыл маим ма̄хум, хо̄нтлын ма̄н ялум хо̄тпат ос са̄в ня̄врамыӈ щēмьят. Та̄н э̄рнэ нэ̄пакыт о̄лнэ ма̄нанылт щё̄питаӈ­кве вēрмēгыт. Тувыл ма̄н ма̄вт ма̄ши­наныл ма̄гыс на̄лок-олн акв па̄лэ ты хо̄тпатн ойтуӈкве ро̄ви. 
Пенсият о̄лнэ ма̄хум, хотьют лӯима̄т атхуй­плов ос хус та̄л рӯпитас, а̄гмыӈ-мосыӈ хо̄тпат, яныг хо̄нтыт ос мо̄т са̄в­сыр ма̄тт хо̄нтлум ма̄хум, са̄в ня̄врамыӈ щēмьят, хотьют савалап ня̄врам такви палтэ о̄луӈкве ви­стэ, та̄нанылн ма̄шина ма̄гыс на̄лок-олн ойтуӈ­кве ат э̄ри.
А̄рнтаг атхатам олныт ищхӣпыӈ ут хосыт на̄нки ойтуӈкве вēрмияны̄н. Ос ты утыл ат ке ха̄сэгы̄н, на̄н на̄лок-олн атнэ колн ялэ̄н. Тот рӯпитан хо̄т­патн хӯлтавēн. Матыр а̄рнта о̄ньщегы̄н ке, тот ойтхатуӈкве нё̄тавēн. 
 
