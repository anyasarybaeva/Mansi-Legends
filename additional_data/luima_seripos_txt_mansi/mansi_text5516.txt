
Ты та̄л ма̄ньполь э̄тпост Ха̄льӯс район Ягрим па̄вылт сака пӯмыщ семинар о̄лыс – сосса нэ̄т ос а̄гирищит пēс щирыл сакныл турло̄пс хартуӈкве ханищтахтасыт. Ма̄ньщи нэ̄т халт Раиса Петровна Мортяшина щаквщис, такви о̄парищ наме Монина.
Тав ётэ потрамасум, китыгласлум, хотыл о̄лы, щаквщуӈкве хо̄т ханищ­тахтас. Раиса Петровна тох ла̄выс:
– Ам 1960 та̄лт Тарыг­са̄в па̄вылт самын патсум, рущ щирыл Резимово па̄влыг ла̄ваве. Тот ань нэ̄мхотьют ат о̄лы, па̄выл хосат оссувлавес. Школа Восыӈтӯрт а̄стласум. Тувыл Ханты-Мансийск ӯсн минасум, тот та̄л арыг тэ̄нут па̄йтнэ нэ̄г ханищтахтасум, 1975-1976 та̄лт. Училищам ат а̄стласлум, юв йисум. 
Ягримн ва̄нтлысум, тыт ва̄т нупыл хо̄т та̄л о̄лэ̄гум. О̄йкамēнтыл хӯрум пыг янмалтасмēн – Лёня, Валера ос Саша. Каӈкум ня̄врамаге Петя ос Вика сава­лапыг хульт­сыг, ам пал­тум яныг­масыг. Ня̄врама­тēнум ань пуссын та̄нти щēмьял о̄лэ̄гыт, а̄ги-пыг янмалтэ̄гыт. Викам Тугияны па̄вылн о̄лмыг­тас. Ханты-Мансийск ӯст ам рӯт нэ̄м о̄лы Альбина Николаевна Мехнина, ам а̄тям ос тав оматэ яга̄гииг-ягпыгыг о̄лсыг. 
Сакныл училищат хартуӈкве патсум. Тот юрта̄гиягум ханищтах­тасыг – Надя Рябчи­кова Тэ̄к па̄вылныл о̄лыс, Света Лозямова Касум­ныл. Тэ̄н сака ма̄щтыр а̄гииг о̄лсыг, аквъёт ӯн­тэ̄в, та щаквщēв. Тамле семинарытн ам акваг ёхталэ̄гум, ма̄ньщи нэ̄т ёт ка̄тыл матыр ва̄рēв. Ня̄врамыт ханищтэ̄в, ма̄нти халувт о̄с ханищ­тахтэ̄в. Ань турло̄пс ва̄рēв, мо̄тыт щёс тах совъя ва̄й ва̄руӈкве патэ̄в. 
 «Лӯима сэ̄рипос» газета ма̄н палтув ёх­талы, ловиньтылув. Я̄тил ма̄ньщи ма̄хум, пус ка̄т, пус ла̄гыл о̄лэ̄н. 
 
