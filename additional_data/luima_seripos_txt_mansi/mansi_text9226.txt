
Пēс э̄ргыт, потрыт, мо̄йтыт толмащлан ва̄рмаль - э̄рнэ ва̄рмаль. Ты хосытыл ювле хультум накыт, пēс о̄лум ва̄рмалит ва̄ӈкв ос ханищтаӈкв ро̄ви.
Александра Василь­ева (Алгадьева) а̄тятэ̄нтыл Михаил Ильич Алгадье­выл рут ма̄х­ма­нэ̄н пēс э̄ргыт но̄х-вор­малтыянэ̄н. Алек­сандра щēмьяӈ та̄гыл Ханты-Мансийск ӯст о̄лы, нас отпускат о̄лнэ̄тэ сыс омаге-а̄тяге палт Хулюм­сӯнт па̄вылн ёхтала̄лы. 
Па̄вылт рӯпата са̄в, ка̄сыӈ хо̄тал матыр ва̄р­нут о̄лы. То̄ва хо̄тал, хунь матыр кӯм ēмты ман ту­рап хо̄тал ке ва̄ри, Алек­сандра а̄тятэ ёт ща̄нь рӯ­танэ – ащо̄йкатэ Мартын Ильич Анямов ос яныг ащо̄йкатэ Илья Василье­вич Анямов пēс э̄ргыт, пēс потрыт толмащлэ̄г.
Александра потырты:
– Ам сака ка̄сащēгум хащсахтуӈкв, манхурип ва̄рмалит ма̄н колта̄глувт о̄лсыт. Са̄в та̄лыг ēмтыс, ам Алгадьевыт «Алхаты ма̄хум» урыл са̄всыр кисхатнэ рӯпата ва̄рēгум, хо̄ӈха маныр ам рӯтанум урыл хансыглас, акваг ловиньтэ̄гум. Алхаты ма̄хум урыл тай я̄нас потыр, ты урыл са̄в потыр акван-атым о̄ньщēгум, э̄лаль о̄с иӈ са̄в рӯпата о̄лы. Ань ам Анямовыт урыл ла̄вуӈкв таӈхēгум.
1920-30 та̄лытт ювле хультум нот порат нё̄рт ва̄нтала̄лнэ торыг гео­логыг рӯпитан ма̄хум ам рӯт ма̄хманум палт ёхтумыт, кӯщаяныл В.А. Варсанофьева о̄лум. Та Варсанофьева са̄в нё̄р намыт Илья Васильевич­ныл ёл-хансыглам, ётыл та нё̄р намыт карта-нэ̄­пакн хасвēсыт. 
Ма̄ньполь э̄тпост 1930 та̄л порат Яныг-Ёмки Нё̄рт Пасар тальх ва̄тат Мартын, ащо̄йкам, самын-патум порат аквта Варсанофье­ва, геологыт кӯщай нэ̄, та̄н палтаныл о̄лум. 
Мартын Ильич ня̄вра­мыт халт атыт ня̄врамыг о̄лыс, та̄рвитаӈ ва̄рмаль, война порат, тав яныгмас. Иӈ аюмкитум па̄сныл тав о̄магēн-а̄тягēн акваг нё̄тыс, рӯпитас, са̄лыт ӯруӈкв ялантас, ё̄рнкол тӯщтыс, суныл сӯлттас, во̄раяс, хӯл алыщлас. Хунь янгыг ēмтыс, бригадирыг тӯщтувес. 
Па̄влыӈ ма̄хманэ тав урēтыл тох ла̄вēгыт: «Мартын тамле тяклиӈ пуӈкуп, нё̄тнэ хум о̄лыс, Ня̄хщамво̄льн ва̄нтланэ̄т э̄лы-па̄лт сагыӈ о̄лыс, тувыл хунь колхозн рӯ­пи­таӈкв патхатас, сагаге хот-яктысаге. Тав сака э̄ргуӈкв ха̄сыс, такви э̄рыг номылматуӈкв вēрмыс, сака нёмса, потрыӈ хум о̄лыс, ощхультаӈкв о̄с ка̄сащас».
Акв тамле потыр тав урēтыл о̄лы: хумыс Мартын пыгыг о̄лмēт акв Сам­биндалов а̄ги нэ̄гыг тӯл­ман­таӈкв кусыстэ. Тэ̄н потыр­тахтамыг аквъёт оюӈкв. Аньмалыӈ а̄ги рӯтанэ̄н мостыме, тучаӈе хот-тӯй­тыме. Ань а̄ги тучаӈе такос кинсумтэ, ат хо̄нтамтэ, та урыл юн та хультум. Пēс порат тучаӈ та̄л хум ва̄руӈкв ат ро̄выс. Нэ̄ тучаӈ ат ке о̄ньщас – мувинь­тавес. 
Мартын Ильич такос ӯрхатам, а̄ги ат ёхтум. Ётыл та нэ̄ э̄ргыл ва̄румтэ. Э̄рыг тамле ла̄тӈыт о̄нь­щи, хумыс тав ӯрхатас: та­палыт та ӯрхатас, са̄лыянэ рēгыл тӯйт ма̄ мус хот-толас. 
Ос акв потыр тав урē­тыл о̄лы – хумыс тав пу­па̄квен нёстала̄лвес, ты урыл Михаил Заплатин нэ̄пакт хансым о̄лы, потыр рущ щирыл наме «Человек, который встре­тил медведя».
1957 та̄л порат Мартын Ильич Во̄ръя̄ныл о̄лум ма̄ньлат а̄ги Анна Андре­евна Анемгурова ёт рӯмалахтас, ос акван-минасы̄г, Нё̄рт аквъёт яласасы̄г. Тох иӈ тэ̄лы тӯя па̄сныл таквсы мус ня̄врамыӈ та̄гыл нё̄рт та ва̄нтала̄лсыг, тэ̄лы сыс Ня̄хщамво̄ль па̄вылт о̄л­сыг. Хунь са̄в ня̄врамаӈыг ēмтсы̄г, Нё̄рт яласаӈкв та̄рвитаӈыг патыс, соссаг Ня̄хщамво̄льн о̄лмаясы̄г. Мартын ащо̄йкам па̄рт сылнэ ма̄н рӯпатан пат­хатас.
Ащо̄йкам ос яныг ащо̄йкам Нё̄рт са̄лы ӯрим яласамēн порат Нё̄рт геологыт рӯпитасыт. Аквта порат рӯпитам о̄йка А.В. Виноградов ань мус о̄лы, ам тав ётэ румалахтасум ос халмēнт пищмал хасхатымēн. 
Александр Викторо­вич 1936 та̄л порат самын патум о̄йка, тав ань Москва ēр нупыл о̄лы ос ёмас ла̄тӈыл рӯтанум номыл­матыглыянэ: «Ам сака ща̄гтсум наӈ пищ­ман, тох и номсасум, хотьют Анямовытыл тах ловиньты ам хансыглам потранум. Наӈ рӯтанын – Мартын ащо̄йкан ос Илья Василь­евич яныг ащо̄йкан сака ёмас, сэ̄ръёр хо̄тпаг о̄лсы̄г, ам тэ̄натэ̄н кос хунь ёмас ла̄тӈыл номиягум». 
Ам ащо̄йкам Мартын Ильич Евдокия Ивановна Ромбандеева ёт ва̄щин­тахтыглас. Евдокия Ивановна Ня̄хщамво̄ль па̄вылн рӯпата щирыл ялме порат ам  ащо̄йкам ос яныг ащо̄йкам ёт хо̄нт­хатыгла̄лам, тэ̄на­тэ̄ныл йис потрыт-э̄ргыт ёл-хан­сыгла̄лам. 
Евдокия Ивановна хосытыл 1976 та̄л порат вōртур э̄тпост ам ащ­о̄йкам Венгрия ма̄н во̄­выгла̄л­вес, э̄рганэ, пот­ранэ ёл-хаснэ ма̄гыс. Ётыл анēк­вам хоса та пищма акв ма̄т о̄ньщастэ. А̄що̄йкам Венгриян аты ялыс, ат а̄лымас ялуӈкв, рӯпата ма̄т сакватавес, а̄тимыг ēмтыс, тав 46 та̄лэ о̄лыс. 
Хунь ам онтолов та̄лум о̄лыс, ма̄ньщи ла̄тыӈ ха­нищтан урокытт учитель нэ̄в Антонина Николаев­на а̄нумн нэ̄пак суссыл­тас, ла̄ви: «Шура, сунсэн, ты наӈ ащо̄йкан хансум э̄рыг!» Ам та ла̄тӈыт ань­ мус номия­нум. 
Номсэ̄гум, тав хумыс тох? Ам ащо̄йкам хосат а̄тимыг ēмтыс, ам таве туп фотокарточкат ва̄­щин­таслум, та порат тав урēтыл нэ̄матыр ат ва̄сум. Ётыл, хунь янгыг ēмтсум, ам та нэ̄пак но̄х-кинсыс­лум, э̄рыг но̄х-хо̄нтаслум.
Насати, та э̄рыг Евдокия Ивановна Ромбандеева Ня̄хщамво̄ль па̄вылн ёх­таламе урыл о̄лум. 
Антонина Николаевна ла̄тӈыт ущта ам пуӈкумн ёхтысыт! Ущта торгам­таслум, тувыл номсэ̄гум: ащо̄йкам э̄ргуӈкв ке ха̄сыс, тав акв э̄рыг хунь э̄ргыс. Хо̄т ул о̄с о̄лэ̄гыт тав э̄рганэ. 
Мо̄лты та̄л ам Евдокия Ивановна такви ка̄тыл хансум потранэ но̄х-хо̄нтсанум, тот ам ащо̄йк­ам Мартын ос яныг ащ­о̄йкам Илья Васильевич э̄рганэ̄н хансым о̄лэ̄гыт. Ос тот хумыс «нӯтъя» ва̄­раве ащо̄йкам потыр­та̄лам. Потрыт финно-угорский транскрипциял латинский графикал хансым о̄лэ̄гыт. 
Ты потрыт ёл-хансы­мēныл па̄сныл атпан та̄л а̄ргыг ēмтсыт – хумыс ам рӯтанум потыртасыт, маныр номсасыт, йис потрыг хультсыт. Са̄лы ӯрум ма̄хум - Анямовыт э̄ргыглам э̄рганыл тетрадь нэ̄пакн хансымēныл па̄сныл атпан та̄л арыг­кемыг ēмтсыт, э̄лаль ат минэ̄гыт.
Мēн ань а̄тямēнтыл ты э̄ргыт латинский графи­каныл кириллица щирыл хансыянмēн, ту­выл ма̄ньщи ла̄тӈыл рущ ла̄тӈыг толмащлыянмēн. Ты сака пӯмащ ос та̄рви­таӈ рӯпата. 
То̄ва порат Анна Николаевна Алгадьева о̄с мēнамēн нё̄ты, тав Илья Васильевич апгыг о̄лы, ма̄ньщи ла̄тӈыл ёмщакв потырты. Потрыт то̄ва ма̄т хащтал ла̄тӈыт ēмтэ̄гыт. То̄ва ма̄т Нё̄р намыт о̄лэ̄гыт, ма̄н тувле о̄лнэ ма̄т лю̄льсаӈ ва̄га­нув. Илья Васильевич са̄лыянэ э̄ргиянэ, са̄лы анятэ «Лё̄муй пӯӈ ло̄мтыг» ла̄витэ. Таса̄вит са̄лы та о̄ньщи – лё̄муй са̄вит. 
А̄нумн амккēмн та̄р­ви­таӈ ты рӯпата ва̄руӈкв, ам ма̄ньщи ла̄тӈыл ат ха̄сэ̄гум, лингвистыг-филологыг ат о̄лсум, ам юрист. Тыт ка̄сыӈ ла̄тыӈ, ка̄сыӈ щуртмил ёмщакв хансуӈкв э̄ри, нэ̄мхоты ла̄тыӈ по̄ри ул вос минас. 
Ам ань мус Евдокия Ивановна ва̄рум рӯпатал ощатахтыглэ̄гум. Ман яныт рӯпата тав ва̄рыс, яныг пӯмащипа тавēн. Тав хосытэ̄тыл ты хансум потранэ, э̄рганэ ма̄н (ам рӯтанум, ам колта̄глум) ва̄ӈкв патыянӯв, ня̄вра­манув нупыл ты урыл потыртаӈкв патэ̄в.
Тамле ты потыр Алек­сандра потыртас. Яныг пӯмащипа тавēн потре ма̄гыс. Александра сака сэ̄ръёрыг, номтыӈыг о̄лы. Тахольт тав ты потрыт но̄х-киссанэ, хо̄нтсанэ ос но̄х-во̄рмалтыянэ. Ты сака ёмас ва̄рмаль.
Анна АЛГАДЬЕВА
