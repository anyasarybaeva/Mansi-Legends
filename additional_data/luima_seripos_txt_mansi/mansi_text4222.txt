
То̄ванакт Саранпа̄выл урыл ищхӣпыӈ ут хосыт кисхатым тот о̄лнэ са̄всыр тэ̄лат та̄ра-паттуӈкве ро̄ви. Мо̄лал акв ло̄псыт ня̄врамыт та̄нки халанылт китыглахтамыт, школанылт хоты хо̄тпа та̄нанылн сака мӯсты. Са̄выӈпāлэ а̄гирищит-пыгрищит тот Виктория Валерьевна Хозяинова ос тав уроканэ урыл хасмыт.
Мо̄лты та̄л Саранпа̄вылн ялмум порат, ам школан щалтсасум ос ты нэ̄ такви рӯпататэ о̄вылтыт китыгласлум. Тав тот история ос культурология ханищтан хо̄тпаг о̄лы. Рӯпитан колнакēт музей-кол ва̄рима ос пуссын тэ̄лат урыл Виктория тох ла̄выс:
— Ам мирхал история урокыт ханищтан коныпал тыт ня̄врамытн округ о̄лупсав урыл потыртэ̄гум. Тувыл пēс накыт ёмщакв ва̄нэ кастыл атхуйплов та̄л ма̄н «Дни культуры народов Севера» нампа ялпыӈ хо̄талыт ва̄рыглэ̄в.
Ты э̄лы-па̄лт ма̄н «Ӯринэ̄ква хо̄тал» янытлаӈкв щё̄питахтэ̄в, ос «Сохрани свой национальный костюм» касыл ва̄рēв. О̄влэ̄т атпан са̄вит а̄гирищит-пыгрищит кассыт, ётыл тыгыл са̄внув тув ёхталаӈкв патсыт. 2015-2016 та̄лыг сыс яныгса̄т арыгкем ня̄врамыт кассыт. Та̄н та̄нки рӯтаныл о̄щнэ маснутыл масхатэ̄гыт, ты урыл потыртэ̄гыт ос аквъёт по̄слахтэ̄гыт. Ня̄врамыт пуссын сака нё̄тнэ супыл масхатыглэ̄гыт, та̄н нупыланыл ща̄гтым сунсэ̄в.
Ты коныпал «Сохраним семейную реликвию» нампа ханищтап ва̄рыглэ̄в. Тот то̄ва щēмьят та̄нки о̄щнэ пēс пормасаныл манос пēс хурияныл о̄вылтыт потыр щё̄питэ̄гыт. Мо̄т ня̄врамыт ты ва̄рмалитыл э̄лаль пӯмщалахтэ̄гыт ос ётыл та̄нки матыр-а̄ти хо̄нтэ̄гыт ос ма̄навн потыртэ̄гыт.
«Ӯринэ̄ква хо̄тал» янытлан ма̄гыс ма̄н ня̄врамыт ёт Сӯкыръян ялэ̄в. Тот та̄н стихыт ловиньтэ̄гыт, са̄всыр касылытт касэ̄гыт, то̄ват ма̄ньщи йӣкв йӣквēгыт, мо̄таныт э̄рыг э̄ргēгыт. Тот ёмщакв ӯщлахтэ̄гыт, тамле ялпыӈ хо̄тал та̄н акваг ӯрияныл, таима̄гыс са̄ртын матыр-а̄ти ханищтэ̄гыт.
Ща̄нь ла̄тыӈ ва̄нэ касылн а̄гирищит-пыгрищит о̄с мӯсхал щирыл щё̄питахтэ̄гыт. Та̄н ща̄нь ла̄тыӈ ханищтан хо̄тпатн, щēмьянылн нё̄тавет. Ка̄сыӈ ня̄врам но̄х-патуӈкве вораты, таи ёмас — ка̄сыӈ та̄л мо̄т-мо̄т ня̄врамыт но̄х-патэ̄гыт. Ул таима̄гыс та̄нанылн касуӈкве о̄с пӯмщиг о̄лы.
Соссаӈ ма̄хум о̄лупсаныл ханищтан порат ма̄н са̄всыр тэ̄лат та̄ра-паттыянӯв. Акв та̄л ма̄н Югра урыл потрыт, стихыт хаснэ хо̄тпат ёт ва̄йхатсӯв. Тувыл хури по̄слын хо̄тпат урыл потыртасӯв. Мо̄лты та̄л кит ханты о̄йкаг Митрофан Алексеевич Тебетев ос Геннадий Степанович Райшев яныг намхо̄талагēн о̄лыс. Яныгнув а̄гит-пыгыт та̄нки ты хо̄тпаг урыл урок щё̄питасыт ос ма̄ньнув ня̄врамытн потыртасыт.
Па̄влувт о̄лнэ стихыт, потрыт хаснэ хо̄тпанув о̄с во̄виньта̄лыянӯв, тыи — Галина Николаевна Ларионова, Владислав Александрович Квашнин, Тамара Михайловна Калинникова, Людмила Ивановна Мелешенкова, Ирина Сергеевна Зубанова. Та̄н ма̄н палтув ка̄сащим мӯйлуӈкве ёхталэ̄гыт ос ма̄-вит урыл, лӯима̄т о̄лнэ мирыт о̄вылтыт стиханыл ловиньтэ̄гыт.
Музей-колнакув урыл тох ла̄вēгум, рӯпитаӈкве о̄вылтахтаме па̄сыл 16 та̄лэ то̄влыс. Музей Раиса Павловна Хозумова ва̄руӈкве патыс, тав школат ма̄ньщи ла̄тыӈ ня̄врамытн ханищтас, хосат пенсиян патхатас. Тавēн Татьяна Семёновна Лысенкова ос ам омам Елена Ефимовна Качанова нё̄тсы̄г. Та̄н па̄влыӈ ма̄хумныл са̄всыр пормасыт тыг атсыт.
То̄ва пормасыт сака пēс порат ва̄рвēсыт. Тыт щар пēс пормас китса̄т та̄лыг ēмтыс. Ты ма̄гылн тагатан турло̄пс, таве Мария Сергеевна Мерова ма̄навн мӯйлуптастэ. Ты кēранак Сӯкыръя хо̄тпан майвес. Ла̄выс, ты кēранак 150 та̄л ювле хультум порат тав яныг ащо̄йкатэ̄н ва̄рима.
Мо̄т пēс пӯтсов Та̄ракпа̄выл ляпат во̄рт хо̄нтвес. Ма̄хум пил ва̄тсыт, тот таве хо̄нтсаныл ос ма̄навн мисаныл. Музей колт са̄всыр маснутыт, пормасыт о̄лэ̄гыт, пуссын Саранпа̄выл, Сӯкыръя, Я̄сунт ос мо̄т ма̄нь па̄влыӈ ма̄хумн тотвēсыт ос то̄рум ма̄гыс мӯйлуптавēсыт. Ма̄нки матыр ёвтуӈкве олн щар ат о̄ньщēв. Ань ма̄хумн яныг пӯмащипа ла̄тыӈ кēтэ̄в.
Тыг атнэ ка̄сыӈ пормас, маснут урыл потрыт хансуӈкве ня̄врамытн нё̄тавем. Та̄н ма̄хумныл матыр-а̄ти китыглэ̄гыт, пормасыт мӯсхалыг ханищтыяныл ос рефератыт хансэ̄гыт. Тувыл та̄н «От краеведения к краелюбию» нампа Ха̄льӯс район ханищтапн ялантэ̄гыт ос тот мо̄т ня̄врамыт халт касэ̄гыт. Ты рӯпатаныл ма̄гыс са̄в щёс э̄сгыглавēсыт. 2014 та̄лт мāн музеюв мо̄т школьный музеит халт о̄выл места вис.
Мēн потыртаммēн сыс тот са̄тыт классыт ханищтахтын а̄ги Лена Таратова ӯнлахо̄лыс. Тав потыр хаснэ ма̄гыс матыр нэ̄пакт кисхатас. А̄ги ла̄выс, тавēн тыг ёхталаӈкве сака мӯсты, тыт пӯмыщ ос ка̄сыӈēмт матыр йильпи ва̄рмаль ханищты.
Ты та̄л Ха̄льӯс 425 та̄лэ то̄влын кастыл «От краеведения к краелюбию» нампа ханищтап онтоловиттыг ва̄раве. Ня̄врамыт ос та̄н ща̄нь-а̄щаныл рēтыӈ ю̄свой э̄тпос лов хо̄талэ мус заявка тув вос кēтэ̄гыт. Ты ханищтап о̄вылтыт матыр та̄ра-паттын мāгыс, та̄нки школанылт вос китыглахтэ̄гыт манос Ха̄льус музей ищхӣпыӈ ло̄псыт потыр вос хо̄нтэ̄гыт.
