
Ань коронавирус а̄гм ма̄ янытыл о̄ста та̄рамлы. Ты са̄тыт округ кӯщай нэ̄ Наталья Комарова хӯлтнэ ла̄тыӈ хансыс. Ты нэ̄пакēт тох хансым о̄лы:
– ка̄сыӈ хо̄тпа тэ̄рпиӈ уколыл вос ва̄раве;
– округт рӯпитан пӯль­ницатт са̄внув койка-место вос щё̄питаве;
– хотьют ты та̄рвитыӈ а̄гмыл о̄лыс, тав лēкка­рытн ёмащакв вос ураль­таве ос э̄лаль вос пус­малтаве;
– о̄йттур э̄тпос 10 хо̄­талныл тэ̄нэ колыт (кафе) а̄лпыл 6 щё̄сныл ос 23.00 щё̄с мус вос рӯпитэ̄гыт. Аэро­портыт, вокзал-колытт хо̄тал палыт вос рӯпитэ̄гыт, ос тот тэ̄ӈкве ат ро̄ви, тэ̄нут ёт-виӈкв э̄ри;
– ма̄хум акв ма̄т сака ул вос атхатыглэ̄гыт, ин­тернет тот ул вос рӯпиты;
– ялпыӈ хо̄талытт, са̄в­сыр сапра̄нитт, о̄лнэ колытт, дачатт са̄в мир акван о̄с ул вос атхатэ̄гыт;
– яныг ӯсытт (Урай, Пыть-Ях, Ханты-Мансийск, Сургут, Нягань, Нижневартовск, Лангепас, Нефтеюганск, Югорск) ос Кондинский, Нефтеюганский, Нижне­вар­товский районныт я̄нас колыт вос щё̄питавет. Тот пусмалтахтам хо̄тпат ос хотьют а̄гмыӈ ма̄хум ёт по­тыртас, тув ва̄нтлуптаӈкве э̄ри. Та̄н тот мощ вос о̄лэ̄гыт.
– ня̄врамыт ханищтан хо̄тпат, са̄всыр колытт (кол­леджит, университетытт) ханищтахтын а̄гит-пыгыт пуссын я̄нас уральтаӈкв патавет. 
Округ мирколныл тēтым ля̄ххал ма̄ньщи ла̄тӈыл В. УЗЕЛЬ хансыстэ
