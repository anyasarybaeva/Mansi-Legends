
Та̄нти мир ла̄тӈыл хаснэ ма̄хум Москва ӯст ювле хультум э̄тпост атхатыгласыт. Ты ля̄ххалыт суссылтан, хаснэ ос потыртан ма̄хум титыт медиафорумыг ла̄внэ ма̄н ёхталасыт. Ты та̄л хо̄тпан нупыл ат ма̄нытныл 143 газета, журнал, ра̄тива ос телевидениеныл мир акван-хо̄нтхатыгласыт.  
Москва ӯст национальный политика департаментыт рӯпитан хум Виталий Сучков ӯс кӯщай Сергей Собянин тēтум янытлан ла̄тӈе ловиньтастэ, са̄в сымыӈ ла̄тыӈ ла̄выс. Хум тох ты потыртас: «Ты та̄л таса̄вит ма̄хум ёхтуӈкве ка̄сащасыт, насати ма̄н форумув татем та э̄рнэ̄тэ, татем та пӯмыщ. Ка̄сыӈ ма̄ныл ёхтум хо̄тпа такви ва̄рнэ рӯпататэ урыл потырты. Тох акван-атхатыглым халувт та̄рвит ва̄рмалит осн-паттыянӯв». 
Тот та̄нти ла̄тӈыл хаснэ газетатыт рӯпитан ма̄хум пуссын ла̄вēгыт, государство па̄лыл олныл вос нё̄тавет, та̄нти тох рӯпитым са̄в олн сэ̄луӈкве ат вēрмēгыт. 
Татьяна Вагина, Президент Администрациятэ̄т рӯпитан нэ̄, ла̄выс, ва̄им, тамле газетат, журналыт ос телевидение олныл миӈкве э̄рēгыт, та̄нанылн ща̄нь ла̄тӈаныл урыл номсахтуӈкве э̄ри, та̄нти ла̄тӈыл хансуӈкве, ма̄ньлат ма̄хум ты рӯпатал пӯмщалаӈкве, ща̄нь ла̄тӈыт ма̄в янытыл ул вос со̄ймēгыт. «На̄н о̄лнэ ма̄нанын янытыл ма̄хманын ща̄нь ла̄тӈыл те потыртэ̄гыт, 3-5% та̄нти ла̄тӈыл те ловиньтэ̄гыт, ты газета манос журнал э̄ри государство па̄лыл нё̄туӈкве», – кӯщай нэ̄ ла̄выс.
Ань Россияв янытыл 70 со̄тыра арыгтем ля̄ххалыт хаснэ, суссылтан ос потыртан колыт рӯпитэ̄гыт, тыгыл тит со̄тыра арыгтем ща̄нь ла̄тӈыл потыртан ма̄хум. Са̄всыр мирыт халанылт юртыӈыщ о̄лнэ ос ты урыл хаснэ Гильдият кӯщаиг о̄лнэ нэ̄ Маргарита Лянге ты форум ва̄руӈкве патыс. Ань тав ла̄выс, мо̄лты о̄выл щёс ва̄рыгласаныл, то̄нт са̄в ма̄хум ат ва̄саныл ос тыса̄вит хо̄тпа ат ёхталас. Ты та̄л тай таса̄вит мир ёхтыс, яныг колнак капайт ни-ласа̄ткем улас ӯнттым о̄лыс, пуссын мирн ӯнлувēсыт. Тох ты форум мирн э̄рнэ̄тэ, ка̄сыӈ хо̄тпа такви ка̄сащаме ма̄гсыл тув ёхталас, такви рӯпататэ урыл сыме ща̄рги. 
Ва̄им, та̄нти ла̄тӈыл та̄ратан нэ̄пакыт олн сэ̄луӈкве ат вēрмēгыт, реклама та̄нанылн нэ̄мхотьют сака ат мыг. Рущ ла̄тӈыл суссылтан передачат, хаснэ газетат са̄выӈпа̄лэ реклама суссылтым манос хансым са̄в олн сэ̄лэ̄гыт, нё̄тмил та̄л та̄нти рӯпитаӈкве вēрмēгыт. 
Форумн финно-угор ма̄хум о̄с ёхталасыт, та̄н нэ̄паканыл ма̄навныл  са̄внув кос та̄ратэ̄гыт. Ос Маргарита Лянге ла̄внэ̄тэ щирыл, то̄ва республикатыт ла̄щал-ла̄щал тамле колыт лап-пантуӈкве патвēсыт, ат вēрмēгыт рӯпитаӈкве манос олныл ат то̄влавет. Калмыкият ос Бурятият районаныл янытыл ща̄нь ла̄тӈыл та̄ратан газетат щар ат хультсыт, пуссын лап-пантвēсыт. 
Журналистикат рӯпитан хо̄тпат о̄с ат то̄вылхатэ̄гыт, ты кастыл ханищтахтын ма̄т о̄с тыныӈыг ēмтсыт, та̄нти ла̄тӈыл потыртаӈкве ха̄снэ ня̄врамыт тув те тēтавет, тот бюджет ма̄т хот-вуйвēсыт, туп та̄нти олн ойтнэ ма̄т хультсыт, ща̄нь-а̄щитын ойтхатуӈкве сака та̄рвитыӈ. 
Тыи ос мо̄т ва̄рмалит пуссын нэ̄пакн хасвēсыт ос яныг кӯщаитын тēтавет, та̄н вос номсахтэ̄гыт, хумус нё̄туӈкве ос маныр рӯпата э̄лаль ва̄руӈкве патэ̄гыт. 
Тув ёхталам ма̄хум акв ёмас тэ̄ла ма̄гсыл потыртахтасыт, лов телекомпаният (ты Бурятияныл, Карачаево-Черкесияныл, Мари Эл ма̄ныл, Северная Осетияныл, Удмуртияныл, Ямалныл, Новосибирск, Оренбург, Томск, Екатеринбург усытныл) та̄нти по̄слум тинаныл, ля̄ххаланыл акв ма̄н тēтуӈкве патыяныл, тувыл ка̄сыӈ хо̄тпа сунсуӈкве тах вēрми. Ты проектаныл 2019 та̄лт рӯпитаӈкве о̄вылтахты. 
«СМИротворец» касылн та̄нти рӯпатаныл тēтыглам ма̄хум э̄типа̄лаг «Геликон-Опера» театр-колн мӯйлуӈкве во̄виньта̄лвēсыт ос но̄х-патум ма̄хум наманыл ла̄ввēсыт, мӯйлупсал мӯйлуптавēсыт. Ма̄н Югра ма̄вныл нэ̄мхотьют но̄х ат патыс, ос мо̄т ма̄хум ма̄гсыл ма̄н ща̄гтсӯв, янытласанӯв. 
