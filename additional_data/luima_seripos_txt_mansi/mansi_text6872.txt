
Ха̄льӯс район Саранпа̄вылт Казанский икона Божией Матери щирыл намаим Православный храм – ялпыӈкол о̄лы. Тот рӯпитан нэ̄ Ирина Александровна Журавлёва ты кол тэ̄ланэ урыл мощ потыртас.
– Ты ялпыӈколт ам Воскресный школа тар­мыл пуӈктотэ̄гум, То̄рум а̄щув о̄вылтыт потыр­тэ̄гум. Нэ̄пак ловиньтан колнак о̄ньщēв, янге-ма̄не ёхталэ̄гыт, нэ̄пакыл майлыянум, тувыл иконат ос мо̄т пормасыт тына­лан ла̄вкат рӯпитэ̄гум.
Па̄влувт ты ялпыӈко­лув 1996 та̄лт ӯнттуӈкве номылматвес. Та порат Анна Георгиевна Рочева Тобольск ӯсн ялыс, тот рӯ­питан Батюшка о̄йка тав нуплэ ла̄выс, Саранпа̄вылт ялпыӈкол вос ӯнттынуве. Нэ̄ юв ёхтыс, па̄выл мир ёт сапра̄ни ва̄рыс, ты ля̄х­хал урыл потыртас, ма̄хум тав ётэ ка̄сащасыт. 
Александра Алексеев­на Артеева ла̄выс, оматэ пēс колт вос атхатыг­лэ̄гыт, тот пēрна пос вос пинэ̄гыт, исвещат вос пē­ламтэ̄гыт. Са̄в та̄л та колт атхатыгласув, ётыл мир­кол па̄лыл йильпи ялпыӈ­колыл ӯнттувесув, 2015 та̄л порат тыг ва̄нтлысув. 

1997 та̄лт Александра Егоровна Рокина, Николай Никитович Артеев ос мо̄т ма̄хум ялпыӈкол тох намаясаныл: Храм Казан­ской иконы Божией Матери. Са̄в ёмас тэ̄ла ва̄рыс Фёдор Афанась­евич Филип­пов – та̄ пēс колув колалатэ пӯврыг ва̄рыстэ, о̄льпыл сартыстэ, Иисус Христос ос Библия нэ̄пак­ныл сунсым са̄всыр хурит по̄слыс. 
Николай Геннадьевич Полуянов кол ӯнттын ма̄­гыс олн майлас. Михаил Назаров хӯрум ло̄ӈхань­ща­пыт ва̄рылтас, хум такви ойтхатас. Та̄н ань кон ханэ̄гыт, суй ва̄рнэ ма̄гыс Даша а̄гирищин ква̄лгыл хасумта̄лавет. 
Усик Маркосян ялпыӈ­колувн «Неупиваемая чаша» нампа икона ёв­тыс. Ты сака тыныӈ хури, Тобольск ӯст ва̄рвес. Ты хури э̄лы-па̄лт ма̄н пēр­напос пинэ̄в, по̄йкщēв, ань па̄вылт о̄лнэ ма̄хма­нув пус ка̄т, пус ла̄гыл вос ё̄мыгтэ̄гыт. Ёмас тэ̄ла ва̄рыглам ма̄хум то̄ваныл ань а̄тимыт, ма̄н пуссын ёмас ла̄тӈыл номылма­та̄­лыянув, ка̄стыянув, та̄н ма̄гсыланыл пēрнапос пинэ̄в.   

Саранпа̄выл ялпыӈ­колт о̄влэ̄т Феодор Савельев рӯпитас, хум Пыть-Ях ӯсныл о̄лыс. Ма̄навн тав исвещат тӯщ­тын ма̄гыс а̄ныт ос мо̄т э̄рнэ пормасыт тотыглас, па̄выл ма̄хум пēрнапосыл пинсанэ. Ня̄врамыт ма̄гыс Пыть-Ях ӯст Православ­ный лагерь ва̄рыглас, Саран­па̄выл ня̄врамыт тув ӯщлахтуӈкве ялан­та­сыт. Мо̄лты порат хум а̄тимыг ēмтыс.
Сергий Белоцерков­ский па̄влувн ва̄тихал ёхталас. Тав о̄с ма̄хум пēрна­посыл пинсанэ (Са̄кв я̄т), То̄рум а̄щув о̄вылтыт потыртас. 
2017 та̄лт ялпыӈко­лувн Алексей Васильев патхатыглас. Хум тыт хӯрум та̄л рӯпитас, са̄в э̄рнэ тэ̄лат ва̄рыс. Ётыл Тюмень ӯсн во̄ввес, тув о̄лмыгтас.
Нина Дмитриевна Хатанзеева Югорск ӯсн кēтыглавес, тот церков­ный э̄ргыт э̄ргуӈкве ха­нищтахтас. Ань э̄ргын хор о̄ньщēв, янге-ма̄не тот э̄ргēгыт. 
Ирина Александровна ла̄выс, ялпыӈколанылн са̄в хо̄тпа ёхталэ̄гыт, пус­сын аквъёт та̄н э̄лы хо̄тал урыл по̄йкщēгыт, па̄выл ма̄хманыл пуста̄гыл вос о̄лэ̄гыт, То̄рум а̄щувн вос ӯргалавет.
Светлана РОМБАНДЕЕВА
 
