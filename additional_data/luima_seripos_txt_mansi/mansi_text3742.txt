
Ханты ос рущ ла̄тӈыл мо̄йтыт стихыг хаснэ хум Владимир Егорович Енов я̄ӈк на̄тнэ э̄тпос атхуйплов хо̄талт атпан та̄лэ то̄влыс. Таве янытлаӈкве ма̄хум округ библиотека колн ёхталасыт. Нэ̄пак ловиньтан колт рӯпитан а̄гииг тав урēт потыртасы̄г, хо̄т самын патыс, яныгмас ос ханищтахтас.

	Яныг кӯщаит па̄лыл округ мирколт кӯщай палт рӯпитан нэ̄ Надежда Савина, округ Думат депутатытн нё̄тнэ хум Александр Пурышев таве янытлаӈкве ёхталасы̄г, тавēн са̄в сымыӈ ла̄тыӈ ла̄всы̄г.

	Владимир Егоровичил ма̄н акв редакцият рӯпитэ̄в, тав такви потырта̄лыс, ма̄нь порат о̄паге-щащēкваге палт яныгмас. О̄патэ сака са̄в мо̄йт ва̄с, тавēн акваг мо̄йтыт мо̄йтыглас. Ань янгыг ēмтмēт тав ты мо̄йтыт стихыг хансыянэ, татем ёмас, нё̄тнэ стихыт хансуӈкве ха̄сы. Таве хӯнтлуӈкве сака пӯмыщ. Владимир Егорович стиханэ ловиньтаӈкве хот-а̄ти во̄виньтаве, ня̄врамыт таве хӯнтлуӈкве сака ка̄сащēгыт. Округув янытыл са̄в ӯсытын, па̄влытын во̄виньта̄лвес. Такви ла̄ви, та̄л сыс хо̄тпантем ма̄н ялыс.

	Володя Шурышкарский район Карвожи па̄вылт самын патыс. А̄тятэ хӯл алыщлым о̄лыс. Оматэ колсори рӯпата ва̄рыс, ня̄враманэ янмалтас. Пыг школа а̄стламе юи-па̄лт армиян вуйвес, тав Германия мо̄т хо̄н ма̄т лусытас. Юв ёхтыс ос такви ма̄тэ̄т хӯл алыщлас. Томский университет а̄стлас, ня̄врамыт ханищтан хо̄тпаг Томский областит Каргасовский районт рӯпитас. Тот э̄кватэ̄нтыл сас школат рӯпитасыг. Тит пыгагēн ос а̄гитэ̄н та школат ханищтахтасыт. Та̄н тот о̄лманылт са̄всыр ӯйхул о̄щсыт, та̄нти туи пум ва̄рсыт.

	2001 та̄лт щēмьяӈ та̄гыл Ханты-Мансийск ӯсн ва̄нтлыс. Тит та̄л телерадиокомпаният рӯпитас, мирн ханты ла̄тӈыл ля̄ххалыт потыртас. То̄нт о̄с са̄в ма̄н ялантас, са̄всыр ма̄хум ёт хо̄нтхатыглас. Хум ханты ла̄тӈыл сака ёмщакв потырты, таима̄гыс ма̄хум тав передачанэ акваг ӯрсаныл.

	2003 та̄лт «Ханты ясанг» газетан рӯпитаӈкве ёхтыс. Газетан хаснэ потрыт коныпал тав мо̄йтыт ос стихыт хансы. Ты сыс са̄в ловиньтан нэ̄пак та̄ратас. 2013 та̄лт о̄выл нэ̄паке ва̄рвес, тав рущ щирыл тох намтым о̄лы — «Сказы рода правдивых людей». Тав нэ̄паканэ молях ла̄кква-ёвтвēсыт. Мо̄тыт та̄л аквты нэ̄паке мо̄т хо̄н ма̄т Канадат Торонто ӯст йильпииг та̄ратавес, тот о̄лнэ ма̄хмытын ос молях ёвтасавес.

	Сӯкыр э̄тпос 2014 та̄лт титыт нэ̄паке ва̄рвес – «Подарок Менква». Ты нэ̄пак ва̄рнэ ма̄гсыл олныл тав Сергей Козлов, Тюменский областной Думат рӯпитан депутатын, майлувес. Ос ётылнув ты нэ̄паке мо̄т хо̄н ма̄т Соединенные Штаты Америкат Северный Каролинат йильпииг та̄ратавес.

	2015 та̄л оигпам ляпат хӯрмит нэ̄паке «Обские сказы» та̄ратастэ. Владимир Егорович нэ̄паканэ пуссын ханты ос рущ ла̄тӈыл хансыянэ. Таима̄гыс та̄н молях ла̄кква-вивет ос са̄в мирн ловиньтавет. Стиханэ сака нё̄тнэ ла̄тӈыл хансыянэ, ла̄тӈанэ аквтуп сыстам я̄ хольт овтэ̄гыт. Ханты хум са̄в яныг нам о̄ньщи — 2007 та̄лт тав Россия журналистыт Союзн пирмайтавес, 2016 та̄лт Россия писателит Союзн вуйвес. Ты коныпал са̄всыр яныг премиятыл мӯйлупта̄лвес.

	Ма̄н тавēн ос тав щēмьятэ̄н пуста̄гыл о̄лнэ ла̄тыӈ ла̄вēв, иӈ са̄в ёмас ос пӯмыщ нэ̄пак вос та̄раты, То̄рум ёт, О̄тыр ёт вос о̄лы.
