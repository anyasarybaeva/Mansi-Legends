
О̄лнэ ма̄в янытыл ка̄сыӈ ма̄т рӯпитан мир тэ̄ланыл уральтан ос тармыл-патнэ организация о̄лы, рущ щирыл тох ла̄ваве – Государственная инспекция труда. 
Э̄лумхо̄лас хотты тэ̄лан я̄рми те, ты инспекциян ялуӈкве вēрми манос пищма тув хансуӈкве. Тав рӯпитан колэ ос кӯщае уральтаве, э̄рнэ ла̄тӈыл хӯлтаве.
Тынакт ля̄ххал тотнэ хо̄тпат Ханты-Мансийск ӯст РИЦ «Югра» колн атыглавēсыт, потыр окру­гув янытыл рӯпитан мир о̄вылтыт о̄лыс. Югра ма̄ янытыл рӯпитан мир тэ̄­ланыл уральтан ва̄рмаль тармыл кӯщай хум Максим Новичков ла̄выс:
– Ювле хультум 2022 та̄лт ма̄н 360 организа­цият уральтасанӯв. 2021 та̄лт – 1 со̄тыра 233 са̄вит рӯпитан колытн ялсӯв. Ань ты щирыл на̄ӈки, рӯпата минэ ма̄хум тэ̄­ланыл мӯсхал щирыл ва̄­руӈкве патсаныл. Э̄лнаӈ та̄н палтаныл по̄сыӈ ва̄ӈ­нуп хо̄т­пат ёт ялантасӯв, э̄рнэ нэ̄паканыл сунсыг­ласанӯв, ловиньтаса­нӯв, ань янгыщ нас потыртэ̄в, матыр-а̄ти хӯлтэ̄в. 
Та ювле хультум та̄лытт са̄в организациятт рӯ­питан мир сака ур­куп­тавēсыт, то̄ват мощща олныл ойтвēсыт манос по̄хан-ня̄влувēсыт. Са̄в хо̄тпа саваласыт. Ань ты тэ̄ла палт ма̄н та̄кыщ вуй­хатасӯв, ка̄сыӈ кол кӯ­щаит ёт ва̄йхатэ̄в, рӯ­пи­тан хо̄тпат нё̄тыянӯв, тар­мыл-патыянӯв, э̄рнэ нэ̄­паканыл мӯсхал щирыл вос хансавет. 
Ос пуссын ёмас хунь, рӯпитан ма̄хум о̄с акв­тох сво̄нитэ̄гыт, пищ­мат хан­сэ̄гыт, тэ̄ланыл урыл по­тыр­тэ̄гыт. 2022 та̄лт Госу­дар­ственная инспек­ция труда колн 4 со̄тыра 451 э̄лумхо̄лас ла̄тыӈ кēтыг­ласыт, рӯпата тэ̄ланыл урыл китыг­лахтасыт. 
Та̄л сыс ма̄н 335 рӯпи­тан колыт уральтасанӯв, тувыл таи та̄ра-паттысӯв: 50 % са̄вит тэ̄лат ёмас щирыл минэ̄гыт, ма̄хум наска̄ссыг мори потыр­тасыт, пищмат хассыт, ос мо̄т тэ̄лат ёт тай со̄ль рӯпатаӈ о̄лыс – 717 тэ̄лат ва̄ӈнаныл по̄сыӈ ма̄хумн мисанӯв, э̄лаль та̄н рӯпитаӈкве патэ̄гыт, 69 кӯщай хо̄тпат штраф-олныл майвēсыт, та̄н ётаныл я̄нас потыр о̄лыс.
Светлана РОМБАНДЕЕВА
