
Во̄р ӯргалан ма̄хум сӯкыр э̄тпос 17 щислат яныталан хо̄таланыл о̄лыс. Ты кастыл ты рӯпата ва̄рнэ ма̄хум Ханты-Мансийск ӯсн акван-атхатыгласыт. Та̄л сыс манхурип рӯпата та̄н ва̄рсыт, манаса̄вит йӣв ӯнттысыт ос ма̄-вит хумус ӯргалэ̄гыт, та урыл потыртасыт.

	Ма̄хум «Югра-экспо», нампа колт акван-атхатыгласыт. Та колт «Годичное кольцо. Год 2017», «Лесная поляна — Дары леса» ос са̄в мо̄т суссылтапыт щё̄пита̄лвēсыт. Ты коныпал тыналахтын ва̄рмаль тот о̄лыс, ма̄хум пил, ла̄хыс, па̄квсам ёвтуӈкве вēрмысыт.

	Ты юи-па̄лт ма̄хум сапра̄нин во̄выглавēсыт. Ма̄-вит ӯргалан департаментыт кӯщай ва̄ныӈ хо̄тпа Евгений Платонов та̄н э̄лы-па̄ланылт са̄всыр ва̄рмалит урыл потыртас. Тав ла̄выс, ань во̄р ӯргалан хо̄тпаг рӯпитаӈкве нэ̄мхотьют ат ка̄сащи. Кит районыг ма̄гсыл тамле хо̄тпа хо̄нтуӈкве та̄н ань ат вēрмēгыт. Тувыл Белоярский ос Ха̄льӯс районыг урыл ла̄тыӈ ла̄выс. Ты тув тот са̄в во̄р на̄йн ё̄свес. Ань ма̄хумн тот сака са̄в рӯпитаӈкве тах э̄ри, ёмащакв ловиньтаӈкве манаса̄вит во̄р на̄йн тот ё̄свес ос манаса̄вит йӣвыт ӯнттуӈкве э̄ри. Ты юи-па̄лт во̄р ӯргалан хо̄тпат та̄нки рӯпатаныл урыл потыртасыт. Ань округувт акв та̄рвитыӈ ва̄рмаль о̄лы, ка̄сыӈ ӯс ос па̄выл по̄хат яныг порс анят атхатэ̄гыт. Ты порсыт хоталь тотуӈкве, нэ̄мхотьют ат ва̄г. Тувыл ма̄-во̄й но̄х-винэ ма̄хум манхурип лю̄ль тэ̄ла ма̄-витын тотэ̄гыт, та урыл ос потраныл о̄лыс.
