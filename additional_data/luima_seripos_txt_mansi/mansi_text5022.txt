
Ты ат та̄л сыс са̄в пӯмыщ потыр газетавт хансым о̄лыс. Ос ма̄н ма̄к пӯмыщ акв-тит потыр урыл хансэ̄в. Та ат та̄лытт па̄вланувт маныр пӯмыщ о̄лыс ос сосса мир то̄нт хумус нё̄твēсыт.
1994 та̄л
Та 1994 та̄лт та̄ратым нэ̄паканувт са̄в ма̄нь-щи хо̄тпа потраныл хансым о̄лсыт. Наталья Васильевна Сайнахова са̄в мо̄йт хансыглас. Николай Михайлович Садомин акв потрēт Петр Шешкин урыл хансыс, потре тох намаим о̄лыс — «Петр Ефимович Шешкин – тыи ма̄щтырыг по̄слум ос э̄рыг-мо̄йт ва̄м хум». 
Кимкъясуй а̄ги Мария Монина ос Ӯй йӣквнэ нак хансыс. Кимкъясӯй па̄вылт Василий Селиверстович Вынгилев та тэ̄лы порат пупа̄пщи ка̄тн-паттыс. Тав колэ̄н са̄в мир атхатыглас, ма̄хум колн щалтнэ э̄лы-па̄лт тӯйтыл манос витыл равтхатасыт, хо̄тал палыт тӯлыглахтасыт, ва̄тсыт. Ты Ӯй йӣквнэ нак С. А. Попован тинан по̄слувес. 
1995 та̄л
Та та̄лт о̄выл номере иӈ пēс щирыл ва̄рвес. Мо̄т номере та порат ущты нэ̄глум компьютерыл ва̄рима. Та па̄сныл газетав мо̄т хурипаг ēмтыс, ловиньтаӈкве кӯпнит-нувег патыс. 
Та та̄л мирув но̄х-патум Победа хо̄талув атпан та̄лэ то̄влыс, ты кастыл газетат Яныг хо̄нтныл юв ат ёхтум ма̄ньщи хум хо̄тпат наманыл хассанӯв, та̄н пуссын ма̄нь па̄влыӈ ма̄ныл войнан тотвēсыт. 
Та ма̄хум урыл Н. М. Садомин о̄с хансыс, акв потре «Со̄тыӈ хум лылытэ На̄й-О̄тырн ӯргалаве» тох намаястэ. Во̄раян, хӯл алыщлан хо̄тпат урыл хансум потре ос тох намаим о̄лы -  «Во̄раяӈкве сымыл тахнэ хум со̄тэ во̄рт такви ля̄льт юв». 
Северный фонд нампа кол рӯпитас. Ка̄сыӈ па̄выл хумус нё̄твес, пуссын хансым о̄лыс. 1994 та̄лт округ бюд-жетув тыса̄вит олн о̄ньщис — 265 млрд солко̄ви, ты олнытыл 11 млрд 930 млн солко̄ви сосса мир ма̄гыс холтымат, ты 4,6% са̄вит. 
1996 та̄л
Та 90-ит та̄лытт округувт общинат рӯпитаӈкв патсыт, та хо̄тпат урыл ос «Югра лылыеп» ассоциация рӯпататэ урыл са̄в потыр хассӯв. «Ма̄щтыр ма̄хум хо̄талыт» Ня̄рихумит па̄вылт ва̄рыглавēсыт. Тув Октябрьский район янытыл са̄в ма̄щтыр нэ̄т акван-атыглавēсыт. Раиса Калистратовна Партанова газетавт о̄с рӯпитас, са̄в потыр такви ла̄тӈēтыл хансыс. Ты А̄с ма̄ньщиянув ла̄тӈаныл мощ мо̄т хурипа.
Та та̄л о̄йттур э̄тпос 28 хо̄талэ̄т хо̄нтаӈ ма̄ньщи э̄ква Анна Митрофановна Конькова 80 та̄лэ то̄влыс.  Газетавт тав о̄лупсатэ урыл потрыт о̄лэ̄гыт, таве са̄в хо̄тпа янытласаныл.
Яныгпо̄ль э̄тпос 19 хо̄талэ̄т ма̄н округ яныг кӯщаянув Ямал ма̄ кӯщаит ёт договор-нэ̄пак хассыт, потыртахтасыт — ма̄н округувт о̄лнэ са̄лыӈ ма̄хум ма̄гыс акв со̄тыра са̄лы тот ёвтаве. 

1997 та̄л
Та та̄лт 1937-38 та̄лытт наска̄ссыг сутн паттыма, наска̄ссыг порслым ма̄хум наманыл ма̄н газетан хассанӯв. То̄нт ущты та̄н наманыл ла̄ввēсыт. Та 1997 та̄л мус ма̄ньщи ма̄хманув аты ва̄саныл, ляпа рӯтаныл хоталь тотвēсыт. 
То̄нт та̄рвитыӈ о̄лупса кос о̄лыс, ос ма̄хманув са̄в рӯпата ва̄рсыт, са̄в ма̄хум общинатт рӯпитасыт, йильпи музеит, мо̄т са̄всыр колыт пӯсвēсыт. 
1998 та̄л
«Печать хотал» кастыл ма̄н рӯпитан колувн округ яныг кӯщаюв Александр Васильевич Филипенко ос округ Дума кӯщай Сергей Семенович Собянин щалсасы̄г. Та урыл мāн титыт номерт хассӯв. Та кӯщаиг ёт ща̄й аймув, хоса потыртамув.
«Коренные народы. Нефть. Закон» нампа конференция о̄лыс, тот округ кӯщай А.В. Филипенко ла̄выс, ма̄н округувт пуссын сэ̄лнэ олнытныл 40% са̄вит округувт хультэ̄гыт, мо̄т олныт пуссын государстван вивет. 
Ань ос юи-о̄выл та̄лытт туп 10% хультуптаве. Ул таима̄гыс та̄рвитыӈ о̄луӈкв ты патыс.
