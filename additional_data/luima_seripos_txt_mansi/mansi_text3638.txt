
Ты э̄тпос 7 щислат Ханты-Мансийск ӯст о̄лнэ «То̄рум Маа» музейт Ӯринэ̄ква хотал янытлавес. Ӯс ма̄хум ня̄враманыл ёт китхуйплов щё̄с порат акван та атхатасыт. О̄влэ̄т концерт суссылтавес — соссаӈ хо̄тпанув э̄ргысыт, йӣквсыт. Ня̄врамыт ма̄ньщи ос ханты а̄мщитыл а̄мщувēсыт, янге-ма̄не маттем та номсахтасыт, а̄мщит хащсыт.

	Ма̄ньщи ос ханты ма̄хум Ӯринэ̄ква йис та̄гыл янытласыт. Хунь тав ёхты, ма̄хманув ща̄гтэ̄гыт, а̄ны-са̄н щё̄питэ̄гыт, таве ӯлылыяныл. Ӯринэ̄ква ня̄врамыӈ нэ̄ ос ня̄врамыт ӯргалыянэ, таима̄гыс тамле ялпыӈ хо̄тал янгыщ та̄н ма̄гсыланыл ты ва̄рыглаве. Ня̄врамыт ёнгалтавет, сыре-сыр касылыл, ощхулил щё̄питавет. Та̄нанылн воссыг маныр э̄ри, хо̄тал палыт ща̄гтым та ёнгасэ̄гыт, халанылт пēрщēгыт.

	Тыт ань о̄с аквтох, сун ӯлтта поргысыт, тыньщаӈ па̄хвтысыт, осыӈ ква̄лыг киттыг хартсыт, ань хотьютаныл ё̄р. Таса̄вит ща̄гт, мовиньт! Тувыл ня̄врамыт акван-нё̄тхатым тып нирныл ос пумныл ӯйрищ питит пēрыгтасыт, ва̄рсыт. Ка̄сыӈ пити сценан тотыглавес, мирн суссылтавес. Щар ма̄к ёмас пити пēриявес. Пуссын та̄н нё̄тнэг тэ̄лсыт, ка̄сыӈ ня̄врам янытлавес, са̄в ёмас ла̄тӈыл ла̄ввес, мӯйлупсал майвес.

	Мир халт ам ма̄ньщи нэ̄ ка̄саласлум — Мария Тихоновна Двинянинова, а̄ги о̄парищ наме Номина. Тав Ха̄льӯс район Хулюмсӯнт па̄вылт самын патыс, тот яныгмас. Ӯринэ̄ква хо̄тал урыл китыгласлум, яныгмаме порат ма̄ньщи ма̄хманув тох мӯйлысыт? Мария Тихоновна ла̄выс:

	— Тамле ялпыӈ хо̄тал ва̄рыглавес ман а̄ти, ам ат ва̄щинтасум. Ос тох тай номилум, ань ка̄сыӈ щēмья юн коланылт ты хо̄тал кастыл щё̄питахтэ̄гыт, тэ̄нут ва̄рēгыт, со̄ламат па̄йтэ̄гыт, ня̄ньныл са̄всыр ӯйрищ хурит ва̄рēгыт. Тувыл хорамыӈ супаныл но̄х-масэ̄гыт, колэ ēмт мӯйлым ё̄мēгыт. Во̄рн хотталь сыстам ма̄н ялантасыт ман а̄ти, тай ат ва̄глум. Ам хунь янгыгнувēг ēмтсум, школат ханищтахтуӈкве патсум, Ня̄хщамво̄ль интернатыт о̄лсӯв. Таима̄гыс ма̄н ат ва̄слӯв, ма̄ньщи ма̄хманув матыр ялпыӈ хо̄тал ва̄рыгласыт ман а̄ти. Нас тох тай хӯлыгласлӯв — Ӯринэ̄ква хо̄тал янытла̄лаве.

	Тувыл мӯй ма̄хум пасан ва̄тан во̄ввēсыт, исум ща̄й айсыт, со̄ламат пӯт тэ̄сыт. Я-ты, ань Ӯринэ̄квав та янытласлӯв, тӯяв та ёхтыс, э̄лаль о̄с ёмас номтыл о̄лэ̄в.
