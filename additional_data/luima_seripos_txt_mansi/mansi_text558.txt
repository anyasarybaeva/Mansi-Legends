
Мо̄лалнув ам Удмуртияныл ёхтысум. Ма̄н тув хуритныл ва̄рим суссылтапын во̄виньта̄лвесӯв. Тот Ольга Чичирко, «Увинская газета» нампа колт рӯпитан нэ̄, такви по̄слум хуриянэ ма̄хумн суссылтасанэ. 

Тав ля̄ххалыт хаснэ хо̄тпаг ханищтахтас  ос мо̄лты та̄лт рӯпататэ ёмащакв ва̄рнэ ма̄гыс «Заслуженный журналист Удмуртской республики» намыл майвес.  Тав лов та̄л ювле хультум поракēмт хурит по̄слын ва̄рмалил пӯмщалахтуӈкве патыс. Нэ̄ са̄всыр ля̄ххалыт, потрыт газетан хансы ос такви по̄слум хуриянэ тув ва̄риянэ. Ма̄хумн тав хуриянэ сака мӯстэ̄гыт. 
Ань са̄всыр ма̄т по̄слум хуриянэ тав Ува па̄выл ма̄хманэ̄н суссылтаӈкве  о̄с акван-атсанэ. Суссылтап «Маленькие истории большой России» намаястэ. Тав краеведческий музеит ва̄рвес ос ты та̄л оигпан мус тах рӯпиты ос тувыл мо̄т ма̄н тотыглаӈкве патаве. Тот ань яныгса̄ткем хуриянэ̄т са̄всыр ӯсыӈ манос па̄влыӈ ма̄хум по̄слым о̄лэ̄гыт. Ма̄н ханты, ма̄ньщи ос ё̄рн ма̄хманув ма̄нки о̄щнэ хорамыӈ маснутыл масхатым о̄с тот ка̄саласанӯв. 
Ольга мо̄лты та̄л Ханты-Мансийск ӯсн ос Шеркалы па̄вылн, тувыл ты таквсы Салехард ӯсн финно-угор ма̄хум хурит по̄слын ханищтапын ёхталас. Ты коныпал Нумто тӯр ва̄тат ханты ос ё̄рн ма̄хум пӯри ва̄рнэ порат о̄с тув ялыс. Ты яласам ма̄нэ̄т по̄слум хуриянэ такем нё̄тнэ̄г ос пӯмщиг сусхатэ̄гыт. Суссылтапын ёхталам мӯй хо̄тпат пуссын тыи сака пӯмщаласаныл ос мо̄т са̄всыр ва̄рмалит урыл ма̄нав о̄с китыгласаныл. То̄ват ханты ос ма̄ньщи хо̄тпат щар ат ва̄щиньтасыт, тувыл ма̄н я̄нас кит мирыг о̄лнэ̄в урыл ущты та̄ра-паттысаныл. Ма̄н о̄с та̄н о̄лупсаныл ты хурит щирыл ка̄саласлӯв.
Тув ёхталам мӯй хо̄тпат ты хурит хосыт са̄всыр мо̄т мирыт лӯима̄т хумус о̄лэ̄гыт, са̄в ва̄ӈкве патсыт. Светлана Сунцова ос Надежда Воронцова ищхӣпыӈ ут хосыт ты суссылтап урыл сака ёмас кина щё̄питасы̄г. Владимир Головин, Ува па̄влыӈ кӯщай, тувыл Удмуртият са̄всыр газетат рӯпитан хо̄тпат, финно-угорский ма̄ныл ёхталам мӯй хо̄тпат, юртанэ Ольга по̄слум пӯмыщ хуриянэ ма̄гыс са̄в сымыӈ ла̄тӈыл ла̄ввес. 
Ольга Чичирко оматэ номтэ о̄с ёмасыг ēмтыс, тав потырты, а̄гитэ мо̄лал ля̄выльтта̄лытэ. Тав ман ат та̄л журналистыг наска̄ссыг ханищтахтас, ань мо̄т-мо̄т ма̄т яласы ос тулё̄влыл фотоаппарат кнопочкатэ туп понюмта̄лытэ, тувыл маныр? Ань Галина Георгиевна а̄гитэ ма̄к рӯпататэ ущты торгамтастэ ос аквтох ёмщакв рӯпитаӈкве ла̄выстэ.
 
Тамара Мерова
 

 
