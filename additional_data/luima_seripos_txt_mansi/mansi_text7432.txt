
Анастасия Албина Ха̄льӯс район Саранпа̄вылт 1988 та̄лт во̄ртур э̄тпос лов щислат самын патыс. 2010 та̄лт тав «Ханты-Мансийский технолого-педагогический колледж» ханищтахтын кол а̄стлыс. 
Ос та̄л котиль э̄тпос 2012 та̄лт Саранпа̄вылт ня̄врамыт ханищтахтын «Поиск» нампа центрын рӯпитаӈкве патхатас.
Ань тав «Поиск» нампа колт лов та̄л рӯпиты, ня̄врамыт йӣквуӈкве ха­нищтыянэ, худо­жествен­ный кружок ла̄ваве – «Шаг вперёд». Ня̄врамыт ёт матыр рӯпата аквъёт ва̄рēгыт, па̄выл, район, округ манос мирхал са̄­в­сыр мероприятият, кон­кур­сыт, концер­тыт, фес­ти­валит ма̄гсыл щё̄­пи­тах­тэ̄гыт.
«Шаг вперёд» кружокт ня̄врамыт Лӯима̄ ма̄хма­нув культураныл ханищ­тэ̄гыт ос йӣквыт суссыл­тэ̄гыт. Анастасия такви программа о̄ньщи, ты программатэ хосыт сосса ма̄хманув пēс йис йӣквыт та̄ра-патты ос культурав ханищты.
Ня̄врамыт пēс ōлупса янытлэ̄гыт, са̄всыр ном­тыӈ рӯпата та̄н ха­нищтэ̄­гыт. Ханты ос ма̄ньщи мир пēс йис мас­нутыт, хан­сат, са̄ӈквыл­тапыт, мир о̄лупса, ялпыӈ хо̄­талыт: тыи Ӯй йӣквнэ порат тӯ­лыг­лапыт ос Ӯринэ̄ква хо̄тал хумус ва̄рыг­лаве.
Мо̄лты та̄л та̄н Ха̄льӯс район янытыл о̄лум «Божий дар – 2021» конкурсыт участие пир­майтасыт, тот йӣквнэ ва̄рмальт «Хореография» номинацият китыт места висыт, мӯйлупсал майвē­сыт.  
Тав ня̄врамыт ханты ос ма̄ньщи культурагн ханищтыянэ, тыил ул вос э̄ссамтэ̄гыт, та̄нти мир ва̄рмаляныл вос ва̄ганыл.
Анастасия тох ла̄выс: 
– Ма̄н, Лӯима̄т о̄лнэ ма̄хум, ма̄нти пēс йис наканув вос ва̄ганув, ня̄врамыт ма̄нь та̄гыл ханищтаӈкве э̄ри. Мо̄т мир ня̄врамыт ма̄н куль­туравтыл ōс вос пӯмща­лах­тэ̄гыт, тыи ты сака ёмасыг о̄лы.
Оксана АЛБИНА
 
