

	Ты хурит Галина Семёновна Дунаева оматэ̄нтыл по̄слым о̄лэ̄г. Фёкла Андреевна Дунаева оматэ урыл ма̄н ма̄ньщи газетавт потрыт хансыгласӯв. Акв потыр 2005  та̄лт  №14 (672) газетат ловиньтаӈкве вēрмилы̄н, мо̄танэ 2010 та̄лт та̄ратым №2 газетат Николай Меров потыр хансыс. Мēн ос 2014 та̄л ва̄т са̄грапнал э̄тпост юи-о̄выл щёс хо̄нтхатыгласмēн ос то̄нт Галина а̄гитэ ёт таве по̄слыслум. 


		Ягримныл юрта-нэ̄нылн ла̄тӈыл кēтвесӯв, матумпа̄ла э̄ква а̄тимыг ēмтум. Ань тав о̄лупсатэ урыл ты потыр ловиньтэ̄н. Фёкла Андреевна 1923 та̄лт Октябрьский район Хаӈлазино па̄вылт самын патыс. Ща̄няге-а̄щаге са̄лыл яласан хо̄тпаг о̄лсы̄г. А̄ще Андрей Васильевич Дунаев – ма̄ньщи хум, ща̄не Анна Семёновна Игнатьева ханты щēмьяныл о̄лыс. Э̄кваг-о̄йкаг юн тэ̄нки халэ̄нт ма̄ньщи ос ханты ла̄тӈыл потыртасы̄г, таима̄гыс Фёкла маньта̄гыл кит ла̄тӈыг  ёмщакв торгамтасаге ос ва̄саге. 

		Школан тав ат ялыс, ос рущ ла̄тӈыл потыртаӈкве ётыл такви ханищтахтас. О̄лмет тав потырта̄лыс, сака са̄в ва̄рмалитыл пӯмщалахтас. Матыр ва̄нэтэ ма̄гыс са̄всыр мирныл о̄лнэ ма̄хум ёт акваг потыртас, та̄н номтыӈ ла̄тӈаныл хӯнтлым о̄лыс ос са̄в мӯтраӈ накн ханьщувлас.

		Э̄ква ма̄ньпора па̄сныл са̄в рӯпитас, то̄нт ма̄хум сака та̄рвит о̄лупсал о̄лсыт. Ма̄нь-латыг о̄лмēт таккēт кит-хӯрум па̄влытн почта тотыглым рӯпитас. Па̄в-лыт халт ёсал ха̄йтыс ос пилта̄лыг во̄раяӈкве а̄лыма̄лыс.

		Ягрим па̄вылт э̄ква Галина а̄гитэ ёт о̄лыс. Галина сэ̄тапныл сагнэ хо̄тпаг ханищтахтас, мо̄т ма̄т са̄в ат рӯпитас, ювле ща̄нэ палт ёхтыс. Ягрим па̄вылн ва̄нтламе порат о̄влэ̄т садикт ня̄врам ӯрнэ хо̄тпаг матах та̄л рӯпитас, ос ётыл савалап ня̄врамыт о̄лнэ колт тэ̄нут па̄йтнэ хо̄тпаг рӯпитаӈкве патыс. Тувыл нэ̄ пенсиян пат-хатас, такви ня̄врам ат о̄ньщис. Юн ань колсори рӯпата ва̄ри,  хорамыӈ сэ̄тапныл маснутыт саги, ос тэ̄пканэ ёт капырты. 

		Туи Вера йигрище ня̄врамаге ёт тав палтэ мӯйлуӈкве ёхталэ̄гыт. Вера щēмьятэ̄нтыл Когалым ӯст о̄лы. Тав  тот са̄в та̄л на̄иӈтуйтын яласан лё̄х тармыл стрелочникыг рӯпитас, пенсиян о̄с хосат минас. Ань ос апганэ ёт Ягримн ёхтала̄лы.

		Ма̄н Фёкла Андреевна а̄гиягēн, рӯтанэ̄н, таве ва̄м хо̄тпатытн сым ща̄ргын ла̄тыӈ кēтэ̄в. Ма̄нки таве о̄с посыӈ номтыл э̄лаль номылматыгла̄лылӯв.

		 

		Тамара САКВЪЯНЫЛ

 
