
Ма̄н округувт ка̄сыӈ та̄л журналист-ма̄хум акван-атыглавет. Та̄н та̄нти халанылт ханищтахтэ̄гыт, потыртэ̄гыт – хумус рӯпитэ̄гыт, маныр ва̄рмаль о̄ньщēгыт.

	Ань ка̄сыӈ яныг ӯсныл ос районныл титса̄ттем хо̄тпа аквъёт рӯпитасыт. Та̄наныл ханищтан ма̄гыс Москва ӯсныл намыӈ-суиӈ журналист-хо̄тпат ёхталасыт. Акв хум Вячеслав Терехов «Интерфакс» нампа колт рӯпиты, тав тот ва̄ӈын кӯщаиг о̄лы, Россия Президент Владимир Путин ос Россия Правительство кӯщай Дмитрий Медведев ва̄рнэ рӯпататэ̄н урыл ля̄ххалыт хансы.

	Тав потыртас, Владимир Путин потыртанэ̄тэ порат то̄ва ла̄тӈанэ щар ат торгамтахтэ̄гыт. Акв порат тав Президент ла̄тӈе лю̄льсаӈ хасме. Та̄ра яныг кӯщайн во̄вима, рӯпатаныл по̄хан а̄латы тēтвес. Та̄нанылн рӯпитаӈкв сака та̄рвитыӈ, та̄н ат ла̄вавет, Президентув холытан хо̄т рӯпитаӈкв паты. Акв-тит щё̄с хульты, ущта ла̄вавет, яныг кӯщаит хо̄т акван-атхатэ̄гыт. Ос Москва - сака яныг ӯс-капай, тув ёхтуӈкв а̄лымēгыт ман ат а̄лымēгыт, ты та̄н рӯпатаныл. 

	Мо̄т хум Константин Лейфер ТАСС нампа ма̄т рӯпиты. Тав хурит по̄слы. Ос сака пӯмыщ потыртас. Та̄н фотоаппаратаныл са̄всыр ищхӣпыӈ утыл ва̄рим о̄лэ̄гыт, ущты по̄слым хурит та̄н та̄ра интернетн тēтыяныл. Ма̄ янытыл та̄н хурияныл та̄ра та ка̄салавет. Та̄н пуссын аквъёт 22 хо̄тпа рӯпитэ̄гыт. То̄ва хо̄тпаныл мо̄т яныг ӯст рӯпитэ̄гыт. Иваново 

	ӯст о̄лнэ акв хумияныл сака ёмащакв по̄слуӈкв ха̄сы. Ань тав хуриянэ мирн суссылтавēсыт. Ос хумус ёмащакв ос э̄рнэ щирыл по̄слуӈкв э̄ри, ань ма̄хум о̄с ханищтавēсыт.

	Людмила Полянова Москва ӯст «Личность» нампа центр кол кӯщаиг о̄лы. Тав ань ӯсувн о̄с ёхталас. Журналистыт  ёт са̄выӈпа̄лэ хо̄тпат потыртаӈкв сака ат таӈхēгыт, ос та̄нанылн маныр ла̄тыӈ ла̄вуӈкв э̄ри, та̄н ётаныл хумус потыртаӈкв ро̄ви, ты тэ̄лан ханищтавēсыт. 

	Э̄лаль тав ла̄выс, ань яныгман ня̄врамыт нэ̄пак ат ловиньтэ̄гыт, телевизор о̄с ат сунсэ̄гыт. Та̄н туп ищхӣпыӈ ут э̄лы-па̄лт хо̄тал палыт ӯнлэ̄гыт, нэ̄матарыл ат пӯмщалахтэ̄гыт. Нэ̄ ла̄выс, ты ня̄врамыт «робот» хурипаг ēмтэ̄гыт. Ос та̄нанылн ань нё̄туӈкв э̄ри. Ща̄нит-а̄щит ты урыл о̄с вос номсахтэ̄гыт.

	Мӯй хо̄тпат потыртаманыл юи-па̄лт ля̄ххал тотнэ ма̄хум янытлаӈкв патвēсыт. «Журналист года - 2015» яныг намыл Анатолий Белый майвес, тав Ха̄льӯс районт «Жизнь Югры» нампа газетат рӯпиты. Ос матрыг тав Ханты-Мансийск ӯсн ань ат ёхталас. 

	Ты та̄л сака са̄в 

	хо̄тпа янытлавес, та̄н халанылт са̄в ма̄ньлат хо̄тпа о̄лыс. Та̄н пуссын Москва ӯсныл 

	ёхталам кӯщаитн мӯйлупсал майвēсыт.

	Валентина 

	Хозумова

	 
 
