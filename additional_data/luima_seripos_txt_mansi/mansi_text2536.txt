

	Та̄л котиль э̄тпос 21 хо̄талэ̄т Россия Правительстват яныг сапра̄ни ва̄рыглавес. Правительства кӯщай хум Дмитрий Медведев ня̄врамыт ханищтан ва̄рмаль урыл тув ёхталам ма̄хум потыртаӈкве во̄виньта̄лсанэ.

	Тав ла̄выс, ань ня̄врамыт са̄всыр кружокн, секциян ялантэ̄гыт. Тот та̄н са̄всыр ищхӣпыӈ утыт хосыт ханищтавет. Тув ялантым, ня̄врамыт ёмаснувег ханищтахтуӈкве о̄вылтахтэ̄гыт. Ос то̄ват э̄рнэ профессия та̄нки ма̄гсыл пēриēгыт ос школа а̄стлан юи-па̄лт э̄лаль ханищтахтуӈкве минэ̄гыт. Ты э̄рнэ рӯпата ань ва̄раве, ос ня̄врамыт ханищтан колыт нё̄туӈкве патавет. 

	Ханищтап ва̄рмаль щирыл рӯпитан министр Дмитрий Литвинов ла̄выс,  са̄всыр кружокыт, секцият акваг са̄вмалтавет. Ань ханищтахтан ня̄врамыт халт 65% са̄вит а̄гит-пыгыт тув ялантэ̄гыт. 

	Округ кӯщай нэ̄ Наталья Комарова ты сапра̄нит ханищтан ва̄рмаль урыл о̄с потыртас. О̄влэ̄т тав технопарк урыл ла̄тыӈ ла̄выс. Ты кол таквсы порат ӯсувт рӯпитаӈкве о̄вылтахтас. Ня̄врамыт са̄всыр тэ̄латн ищхӣпыӈ ут хосыт тот ханищтавет. 

	Ань ка̄сыӈ ханищтан кол рӯпатаныл ма̄гсыл олн виӈкве вēрмēгыт. Рущ ла̄тӈыл ты ва̄рмаль «Услуги дополнительного образования»  намаим о̄лы. Сапра̄нит Наталья Комарова ты урыл ла̄выс: «Вузыт ос колледжит ня̄врамыт ёмащакв ханищтаӈкве вēрмавет. Ты рӯпата ма̄гсыл та̄н са̄всыр ищхӣпыӈ утыт о̄ньщēгыт. 2016 та̄лт ма̄н хӯрум йильпи класс тах ва̄рēв, ня̄врамыт тот инженерыг ханищтаӈкве патавет. Рӯпатав мӯсхалыг ке мины, то̄нт ма̄н тамле ва̄рмаль округ янытыл ва̄рēв. Ты юи-па̄лт школат акв смена щирыл рӯпитаӈкве тах патэ̄гыт».

	 

	«Югра» нампа ля̄ххал колныл кēтым потыр ма̄ньщи 

	ла̄тӈыл Л. Теткина хансыстэ    
