
Ня̄врамыт ӯщлахтын «Юрсил» нампа ма̄ Кондинский район Силава па̄вылт о̄лы. Кӯщаиг тот Ольга Александровна Фомичева рӯпиты. Ты та̄л хӯрум сменат 150 ня̄врам тот ӯщлахтасыт. Та̄н халанылт ма̄ньщи, ханты ня̄врамыт о̄с о̄лсыт.

	Силава па̄вылт о̄лнэ ӯщлахтын ма̄ 2008 та̄лт рӯпитаӈкве о̄вылтахтас. Ло̄в та̄л сыс тув акв со̄тыра арыгкем ня̄врам ёхталас. Ольга Александровна ты ва̄рмаль урыл тох ла̄выс: «Акв порат ам Анна Леонидовна Изюмова ёт ва̄йхатасум. Тав ётэ ты ӯщлахтын ма̄ ва̄руӈкве номылматсумēн. Ань мēн ёт мēн хо̄т воспитатель-хо̄тпа рӯпитэ̄гыт. Ня̄врамытын тыт ӯщлахтуӈкве сака мустыс, то̄ват ка̄сыӈ та̄л Силава па̄вылн ёхталэ̄гыт. То̄ват янгыг ēмтсыт, ань вожатыиг тыт рӯпитэ̄гыт».

	 

Ӯщлахтын ма̄ рӯпататэ урыл

	 

	«Юрсил» нампа лагерьт нуса тотнэ щēмьят яныгман а̄гирищит-пыгрищит, савалап ня̄врамыт ӯщлахтэ̄гыт. Тув ялантан ма̄гсыл ща̄няныл-а̄щаныл олн ат ойтэ̄гыт. Ты ва̄рмаль урыл Ольга Александровна ла̄выс: «Юрсил» нампа этнолагерьт ня̄врамыт ӯщлахтын ма̄гсыл ма̄н олныл та̄стыглавēв. Ты та̄л туп Урай ӯст о̄лнэ а̄гит-пыгыт Силава па̄вылт ӯщлахтасыт. Ты э̄лы-па̄лт тув Хо̄нтаӈ район янытыл о̄лнэ ня̄врамыт ёхталасыт. Ты хӯрум смена ва̄рнэ ма̄гсыл округ бюджетныл ос Урай миркол па̄лныл олныл та̄стыглавесӯв, тыи ма̄гсыл ты та̄л туп ты ӯсныл ня̄врамыт ёх-таласыт. О̄выл смена о̄йттур э̄тпос 1 хо̄талныл 8 хо̄талэ мус рӯпитас. Китыт смена 11 щисланыл 18 щисла мус  о̄лыс. Хӯрмит смена 21 хо̄талэ̄т о̄вылтахтас ос 28 хо̄талэ мус рӯпитас. Ка̄сыӈ сменат 50 ня̄врам ӯщлахтасыт.

	Са̄всыр сапра̄нит о̄лыглан порат ам кӯщаитн акваг потыртэ̄гум, нёлолов хо̄тал сыс ня̄врамыт ёмащакв ӯщлахтуӈкве щар ат а̄лымēгыт. Ты хо̄талыт сыс ма̄н та̄нанылн соссаӈ ма̄хум пēс йис о̄лупса урыл потыртаӈкве, та̄н ётаныл ма̄ньщи ла̄тыӈ ханищтаӈкве о̄с ат а̄лымēв. Та̄н кит-хӯрум хо̄тал та̄нки халанылт ва̄йхатэ̄гыт, тыт о̄луӈкве мощ ханьщувлэ̄гыт ос ёнгуӈкве о̄вылтахтэ̄гыт, тувыл ӯщлахтын пораныл та оигпи, юв минуӈкве э̄ри. Тыг ёхталан а̄гит-пыгыт а̄нум акваг китыглыяныл, манрыг та̄н мощща тыт ӯщлахтэ̄гыт».

	Силава па̄вылт ня̄врамыт парщин колытт о̄лэ̄гыт, тыи ма̄гсыл ты ӯщлахтын ма̄ акваг уральтаве. Ня̄врамыт кēрыӈхо̄млахытн ул вос пурасавет, па̄выл са̄всыр тэ̄рпил расалтаве. Рēгыӈ хо̄талытт ляпа во̄р но̄х ул вос пēламлы, па̄вылт по̄хыт во̄р ёл-саграве, порс акван-атаве.

	 

Пēс йис ва̄рмалит ва̄нэ хо̄тпат тот рӯпитэ̄гыт

	 

	Ня̄врамыт тот ма̄ньщи ла̄тыӈ ос хо̄нтаӈ ма̄ньщит пēс йис ва̄рмалит ханищтэ̄гыт. Та̄н соссаӈ ма̄хум о̄лупса урыл са̄внув вос ва̄гыт, Ольга Александровна мирн ва̄нэ хо̄тпат тув во̄виньта̄лыянэ.

	2015 та̄лт ня̄врамыт ёт рӯпитаӈкве Анатолий Николаевич Хомяков ёхталас. Ты ма̄ньщи о̄йка Половинка па̄вылт музей ва̄рыс, пēс йис о̄лупса урыл тав са̄в ва̄г. Аквта порат Светлана Алексеевна Попова ня̄врамыт ёт рӯпитас. Нэ̄ та̄наныл ма̄ньщи ма̄хум пēс йис о̄лупсав урыл потыртас.

	Ты та̄л ня̄врамыт ханищтаӈкве Галина Матвеевна Руденко, Ха̄льӯст о̄лнэ ма̄щтыр нэ̄, ёхталас. Тав а̄гирищит сорт со̄выл са̄всыр пормасыт ос ма̄ньщи суп ю̄нтуӈкве ханищтасанэ.

	 

Ты та̄л хӯрум смена ва̄рыглавес

	 

	Елена Викторовна Мозырчук ты ӯщлахтын ма̄т 2008 та̄лныл рӯпиты. О̄влэ̄т тав вожатыиг о̄лыс, ань педагог-организаторыг рӯпиты. Хӯрум сменат ня̄врамыт, хумус ӯщлахтасыт, тав тох потыртас: «Ань Силава па̄вылн Урай ӯст о̄лнэ ня̄врамыт ёхталасыт, то̄ват ка̄сыӈ туи тыг ёхталэ̄гыт. Ма̄н са̄всыр пӯмащ сменат акваг ва̄рыглэ̄в.

	Ты та̄л Россият ма̄-вит ӯргалан та̄лыг намаявес ос ма̄н округувт ма̄хум пуста̄гланыл ӯргалан та̄лыг ла̄ввес. Тыи ма̄гсыл о̄выл сменат ня̄врамыт спорт урыл потыртасанӯв ос соссаӈ ма̄хум хольт касуӈкве ханищтасанӯв.

	О̄влэ̄т та̄нанылн потыртасӯв, хумус пēс порат ма̄ньщит, хантыт кассыт ос манхурип касыл ань ва̄рыглаве. А̄гирищит-пыгрищит ань ва̄гыт, соссаӈ ма̄хум са̄лы сун ӯлтта поргēгыт, тыньщаӈ рēпыгтэ̄гыт, са̄грап па̄хвтэ̄гыт ос ощща йӣв ёт ха̄йтэ̄гыт. Ты юи-па̄лт ня̄врамыт касуӈкве ханищтавēсыт. Тувыл смена оигпан э̄лы-па̄лт ня̄врамыт кит командаг ӯртхатасыт ос та̄нки халанылт кассыт.  Ка̄суӈкве та̄нанылн сака пӯмащ о̄лыс.

	Китыт смена «Краеведческая» нам о̄ньщас. Та порат ӯщлахтам а̄гит-пыгыт ма̄ньщи ла̄тыӈ ханищтасыт. Пēс порат хо̄нтаӈ ма̄ньщит хумус о̄лсыт ос хумус ань о̄лэ̄гыт, Ольга Александровна та̄нанылн потыртас. Ты коныпал а̄гит-пыгыт хо̄нтаӈ ма̄т о̄лнэ нэ̄пак хаснэ ма̄хум урыл потыртасанӯв ос стиханыл аквъёт ханищтасӯв. Та̄н ётаныл во̄рн ялсӯв, манхурип тот йӣвыт, лӯптат, пилыт ос ла̄хсыт яныгмēгыт, суссылтасанӯв. То̄ва ня̄врамыт ӯст о̄лым, во̄рн щар ат ялантэ̄гыт, манхурип пилыт, ла̄хсыт тыт яныгмēгыт, ат ва̄ганыл. Ты сменат ня̄врамыт ма̄-вит ӯргалаӈкве о̄с ханищтасанув.

	Хӯрмит смена «Юбилейная» намыл намая̄лыгласлӯв. Нёлолов хо̄тал а̄гит ма̄ньщи йӣкв йӣквуӈкве ос пыгрищит тӯлыглахтуӈкве ханищтахтасыт. Смена оигпан э̄лы-па̄лт та̄н ща̄няныл-а̄щаныл концерт сунсуӈкве ёхталасыт. Ня̄врамыт йӣквуӈкве, стихыт ловиньтаӈкве ос тӯлыглахтуӈкве Анна Леонидовна Изюмова ханищтас».

	 

Ня̄врамытн ӯщлахтуӈкве пӯмащ

	 

	Грищенко Маша хӯрмит сменан ёхталас. Тав ла̄выс: «А̄нум тыт ӯщлахтуӈкве сака мӯстыс. Ам китыт щёс тыг ёхталасум. Тыт ма̄н ма̄ньщи ла̄тыӈ ханищтаслӯв ос соссаӈ ма̄хум о̄лупса урыл потыртавесӯв. Са̄всыр йӣквыт йӣквсӯв. Воспитателит акваг са̄всыр пӯмащ ва̄рмалит урыл ма̄навн потыртасыт, са̄всыр мо̄йтыт мо̄йтсыт, а̄мщит а̄мщисыт. Ам ты э̄лы-па̄лт ма̄ньщит о̄лупсаныл ос культураныл урыл щар нэ̄матыр ат ва̄сум, таса̄вит йильпи ва̄рмаль урыл тыт та хӯлсум».

	Настя Шестобитова о̄выл щёс «Юрсил» этнолагерь ёхталас. Тавēн тот ӯщлахтуӈкве о̄с пӯмащ о̄лыс. Тав ла̄выс: «Ам са̄в а̄гирищит-пыгрищит ёт тыт ва̄йхатасум, са̄в ю̄рт хо̄нтсум. Воспитателит ма̄н ётув акваг пӯмащ ёнгилыл ёнгасасыт, ты халт ос ма̄ньщи пēс йис ва̄рмаляныл урыл потыртасыт. Мо̄тыт та̄л ам ӯщлахтуӈкве о̄с тах тыг ёхтэ̄гум».

	Ты та̄л «Юрсил» нампа ӯщлахтын ма̄ лов та̄лэ то̄влыс, ты кастыл ня̄врамыт концерт суссылтасыт. Та хо̄талт Ольга Александровна, тот рӯпитан хо̄тпат ос ӯщлахтын ня̄врамыт янытлаӈкве са̄в мӯй ма̄хум ёхталас. Урай ӯст о̄лнэ Дума кӯщай нэ̄ Галина Петровна Александрова о̄с тув ялыс. Тав та̄нанылн са̄в  сымыӈ ла̄тыӈ ла̄выс ос  лагерь кӯщай нэ̄ янытлан нэ̄пакыл мӯйлуптастэ.  Ты юи-па̄лт ня̄врамыт концерт суссылтасыт.
