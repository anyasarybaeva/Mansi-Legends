
Мирн пēриим ма̄хум округ мирколт ма̄ньполь э̄тпос оигпан юи-о̄выл хо̄талт акван-атхатыгласыт. Та̄н хо̄тпан нупыл атыт заседанияныл о̄лыс. Депутатанув хус арыгтем са̄кконыт урыл потыртасыт ос пирмайтасыт.

	Тӯяг я̄ӈк на̄тнэ э̄тпост Победа хо̄тал кастыл ветераныт пенсия-олнаныл ёт ос хӯрум со̄тыра солко̄вил ойтавет. О̄йканыл яныг хо̄нтыт порсум э̄кват, хо̄нт порат рӯпитам хо̄тпат, 

	концлагерит саватым ма̄хум ос блокадный Ленинградыт о̄лум хо̄тпат тит со̄тыра солко̄вил пенсияныл ёт тах ойтавет. Тамле са̄ккон депутатанув ань пирмайтасыт ос ты пищма округ мирколн тēтсыт. Пуссын ты олныт ойтнэ ма̄гсыл 245 со̄тыра арыгтем солко̄ви тах та̄ставе. Ты та̄л о̄вылтахтам порат Россия са̄ккон пирмайтавес ос «Материнский капиталыг» ла̄внэ олныт 

	о̄с иӈ 2018 та̄л оигпан мус миӈкве патавет. Ма̄н округувт хӯрмит ос тыгыл са̄внув самын патнэ ня̄врам ма̄гсыл «Югорский семейный капитал» нэ̄пакыл щēмья миве. Ань ты са̄ккон ма̄н депутатанув 2018 та̄л оигпан мус пирмайтасаныл, э̄лаль тах ос иӈ рӯпиты. Ты олныт ка̄тын ат мивет, та̄нанылтыл ня̄врамыт ханищтан ма̄гсыл ойтхатуӈкве ро̄ви манос кол ёвтнэ порат тув нё̄туӈкве ос ня̄врам пусмалтан ма̄гсыл ты олныт холтуӈкве ро̄ви. Округувт хӯрум со̄тыра атса̄т щēмьят кол ёвтнэ ма̄гсыл ты олнаныл холтсаныл, со̄тыра арыгтем щēмьят  ня̄врамыт ханищтахтын ма̄гсыл висаныл ос 130 щēмьят ня̄враманыл пусмалтан ма̄гсыл ойтхатсыт. Ань ты «Югорский капитал» 116 со̄тыра солко̄ви са̄витыг о̄лы.

	Ос акв э̄рнэ са̄ккон пирмайтавес, тав рущ ла̄тӈыл тащир о̄лы – «О бесплатной юридической помощи в ХМАО -Югре». Ма̄нь па̄вылт манос та̄нти ма̄нылт во̄р па̄вланылт о̄лнэ хантыт, ма̄ньщит ос ё̄рныт адвокатытн, юристытн олн ойтта̄л нё̄туӈкве патавет. Хотьют э̄рыӈ сутн нэ̄паканэ ат ва̄гтэ хумус атуӈкве, маныр ты кастыл э̄ри. Хоталь э̄рнэ нэ̄пакыт атуӈкве, пуссын тах ты ма̄хмытын потыртавет. О̄лнэ ма̄ныл та̄нти нупыланыл хансуӈкве нё̄тавет. 

	Ты коныпал я̄рмум хо̄тпа, нэ̄мхо̄т ат рӯпитан манос рӯпата та̄л хультум э̄лумхо̄лас ос нё̄туӈкве патаве. Ты ва̄рмаль ла̄ваве – «трудная жизненная ситуация». Юристыт олн ойтта̄л хотьютын нё̄туӈкве патэ̄гыт,пуссын ты са̄кконт хансым о̄лы. Сапра̄ни оигпам порат округ Дума кӯщай хум Борис Хохряков ла̄выс, мо̄тыт щёс депутатыт яныгпо̄ль э̄тпост тах акван–атхатыглэ̄гыт. Тув мус о̄с мо̄т са̄кконыт ёт рӯпитаӈкве патэ̄гыт. 

	 

	Галина Кондина 
