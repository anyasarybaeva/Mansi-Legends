
Ты та̄л Ханты-Мансийск ӯст йильпи организация рӯпитаӈкве о̄вылтахтас, рущ ла̄тӈыл « Совет по делам национально-культурных объединений и религиозных организаций» намаим о̄лы. Тагир Аюпов, Ханты-Мансийск мирколт депутатыг рӯпитан хум, кӯщаиг тув пēриявес. Ань ты Советын са̄всыр мирыт общественный организацияныл хансым о̄лэ̄гыт. 

	Ма̄ньщи ос ханты яныгпа̄ла хо̄тпат хосат та̄гыл о̄с Совет ва̄рсыт, рущ ла̄тӈыл: «Окружной Совет старейшин коренных малочисленных народов Севера» ла̄ваве. Ань тот М. К. Волдина, Д. В. Герасимова, Д. В. Лельхов, А. М. Константинов ос мирн ва̄нэ мо̄т хо̄тпат рӯпитэ̄гыт. 

	Яныгпа̄ла хо̄тпат янытлан хо̄тал э̄лы-па̄лт ты Советыт рӯпитан ма̄хум яныг сапра̄нин акван-атхатыгласыт ос соссаӈ ма̄хум тув во̄виньта̄лсаныл. Тагир Аюпов та̄н нупыланыл ла̄выс: «Ма̄ньщи, ханты ма̄хум пēс пора та̄гыл тыт о̄лэ̄гыт ос та̄нки ла̄тӈаныл ос ва̄рмаляныл э̄лаль тотыяныл. Ань тыт са̄всыр мирыт о̄лэ̄гыт, та̄нки халанылт юртыӈыщ вос о̄лэ̄гыт, тыи ма̄гсыл ма̄навн аквъёт рӯпитаӈкве э̄ри. Ма̄ньщи, ханты хо̄тпат ты Советыт о̄с вос рӯпитэ̄гыт».

	Д. В. Герасимова, Югорский университетт рӯпитан э̄ква, ла̄выс: «Ань мо̄т ма̄ныл ёхтум мирыт то̄ва порат тыт о̄лнэ соссаӈ ма̄хум ат янытлыяныл. Тамле ва̄рмаль таи ма̄гсыл о̄лы, та̄н ма̄н пēс йис ва̄рмалянув ат ва̄ганыл. Ань ма̄навн са̄всыр ялпыӈ хо̄талыт аквъёт ва̄рыглаӈкве ос тыт о̄лнэ са̄всыр мирыт тув во̄выглаӈкве э̄ри».

	Сапра̄нит тыт кит Советыгт рӯпитан ма̄хум э̄лаль аквъёт рӯпитаӈкве потыртахтасыт.   

	 

	Ханты-Мансийск ӯс мирколыл кēтум ля̄ххал ма̄ньщи

	ла̄тӈыл Людмила Теткина хансыстэ 
