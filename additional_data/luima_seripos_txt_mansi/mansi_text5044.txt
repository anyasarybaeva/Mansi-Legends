
Маргарита Фёдоровна Рябова ёт ма̄хум Ханты-Мансийскат творчества колт хо̄нтхатыгласыт. Тав сосса мир йӣквыт ос э̄ргыт хосат та̄гыл ханищтым о̄ньщиянэ ос ты тэ̄лат э̄лаль тотыянэ. 
Ань центр искусства колт  ханищтахтын ня̄врамыт, ӯст о̄лнэ хо̄тпат ма̄ньщи ос ханты йӣквыт ханищтаӈкве ёхталасыт. О̄влэ̄т Маргарита Рябова Алика Яркина апге ёт «Куринька» йӣкв йӣвсы̄г. Тувыл тав йӣквнэ накыт пуссын ма̄хумн суссылтас, хо̄т ос хумус ка̄тыг-ла̄глыг хӯтувъялуӈкв э̄рēг, ты урыл потыртас. 
Ты пēс йӣкв ма̄ньщи нэ̄квет та̄нки щирыл йӣквияныл, хантыт ос та̄нки щирыл йӣквēгыт. Маргарита Фёдоровна Ванзеват па̄вылт самын патыс, анēкватэ ма̄ньщи нэ̄ о̄лыс, ос та̄н са̄выӈпа̄лэ акваг хантыт халт о̄лсыт. 
Школа а̄стламе юи-па̄лт Маргарита Салехард ӯст культпросветучилищат ханищтахтас. Тот «Сыра-Сэв» нампа ансамблит йӣквыс, тот хультуӈкве во̄ввес. Ос тав ат ка̄сащас, Ванзеватн оматэ палт ювле ёхтыс ос са̄в та̄л клубт рӯпитас.

Тав ма̄ниг о̄лме порат, та̄н коланылт са̄в ма̄хум атхатыгла̄лсыт, нэ̄ хо̄тпат э̄ргысыт, то̄ванакт йӣквуӈкве лю̄люмта̄лсыт. Маргарита та̄н нупыланыл нас сунсыс, ань та порат о̄лум накыт урыл па̄выл хо̄тпанэ китыглаӈкве патсанэ. Са̄всыр пӯмыщ тэ̄лат та̄рапаттыс. 
Тувыл 1996 та̄лт ма̄нь а̄гит-пыгыт ёт «Тутые» э̄ргын-йӣквнэ ва̄рмаль щё̄питас. Ты ня̄врамыт ёт са̄в ма̄н ялантасыт. Ань Юля а̄гитэ ос Женя Молданова апге «Хо̄тал» нампа А̄с ма̄хум театрыт рӯпитэ̄г, ма̄нь порат ханищтам ва̄рмалянэ̄н пуссын э̄рмыгласыт.
Яныгпа̄ла хо̄тпатныл ань нэ̄мхотьют а̄тим, ос тахольт та ханищтам наканэ тав номтэ̄т хультсыт. Та̄наныл Маргарита Фёдоровна э̄лаль тотыянэ. Ма̄ньщи йӣквыт тав Мария Сергеевна Мерованыл сунсыс, тэ̄н ань тыт акван-хо̄нтхатыгласы̄г. Нэ̄ Саранпа̄вылт Дмитрий Георгеевич Агеев «Са̄лы лё̄ӈх» театрын  ялнэ ня̄врамытныл са̄ӈквылтаӈкве ханищтахтас. 
Ань тыт Алика Яркина апге ма̄щтырыг йӣквыс, тувыл Дмитрий Иванов ос Никита Мингалев, балет артистыг, хум хо̄тпа йӣквыг йӣксы̄г ос ма̄хум ханищтасы̄г. Виктория Костылева ос Анастасия Батющенко, кит э̄щиг, ханты йӣкв йильпи щирыл йӣквыстэ̄н, тэ̄н Надежда Костылева оматэ̄н ёт ӯст «Созвездие Югры» нампа ансамбль ва̄рмыт. 
Тувыл Маргарита Рябова ос Людмила Хомляк «Пēтущ, Пēтущ кумие» акв ощхуль э̄рыг ос «Бурановские бабушки» э̄рганыл э̄ргысагēн. Ты э̄рыг ханты ла̄тӈыл толмащлым о̄лы. Ма̄ньлат ма̄-хумн тыи сака мӯстыс. 

Ханищтан кит щё̄сыг молях та оигпасы̄г, ня̄врамыт ос мо̄т мӯй хо̄тпат са̄всыр ва̄рмалит та̄ра-паттысыт. 
Та̄н пуссын «Куринька» йӣкв ханищтасыт ос аквъёт йӣквсыт.
Елена Исламуратова, творчество колт кӯщаиг о̄лнэ нэ̄, Маргарита Рябова юбилей та̄лыл янытластэ ос мӯйлупсал мистэ. Тувыл Маргарита Фёдоровна тавēн нё̄тум хо̄тпатн пӯмащипа ла̄тыӈ ла̄выс. Тот Фаина Павловна Иштимирова тав о̄лупсатэ о̄вылтыт потыртас. 
Операторыг рӯпитан хум Александр Ефимов ос Александра Яркина а̄гитэ ищхӣпыӈ то̄тапн ёл-хансым э̄рыг-совыт э̄рнэ торыг суиӈыг ва̄рыгласанэ̄н. Мӯй ма̄хум пуссын ща̄гтым, ёмас номтыл юв та мингаласыт.
 
