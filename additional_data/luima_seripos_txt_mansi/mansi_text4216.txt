
Ты э̄тпос 24 хо̄талэ̄т ма̄ньщи нэ̄ Елена Николаевна Таратова 60 та̄лэ то̄влыс. Тав Сӯкыръя па̄вылт яныгмас, а̄ги о̄парищ наме Гындыбина. Ханты-Мансийскын ёхталаме порат, ма̄ньщи газета ва̄рнэ колн акваг щалтапа̄лы. Намхо̄талэ кастыл тав ётэ потрамасум, о̄лупсатэ о̄вылтыт китыгласлум. На̄н ань э̄лаль Елена Николаевна потре ловиньтэлы̄н.
— Ам 1958 та̄лт Ха̄льӯс район Саранпа̄вылт самын патсум. Омам Евдокия Ивановна, а̄ги о̄парищ наме Таратова, Няхлаӈ па̄вылныл о̄лыс. А̄тям Николай Егорович Гындыбин. Тэ̄н са̄т ня̄врам о̄ньщигласы̄г. Ма̄н ань хӯрум яга̄ги о̄лэ̄в. Раям Саранпа̄вылт о̄лы. Евдокия э̄щум о̄йкатэ Нё̄рт рӯпитас, тот акван-хо̄нтхатсы̄г, Марийский республикан Йошкар-Ола ӯсн ва̄нтлысы̄г.
Щащēквам Евгения Илларионовна ё̄рн нэ̄ о̄лыс, тамле нё̄тнэ, карс нэ̄. Сӯкыръян Печора ма̄ныл ёхтыс. О̄памтыл акван-минасы̄г, тувыл а̄тям самын патыс. О̄пам сака номтыӈ хум о̄лыс, Ӯсыт ханищтап комитетт рӯпитас. А̄гмыл хартыс, а̄тям та̄лэ туп то̄влыс, тав а̄тимыг ēмтыс.
Омам увщииг ос а̄пщииг о̄ньщас. Марьятэ ос Ленатэ Кимкъясӯйт о̄лсы̄г, ня̄враманэ̄н тот яныгмасыт. Та па̄вылт ань Александр Иванович Монин о̄лы, ты Марья а̄квум тав пыге. Щēрти ос Пēтр а̄пщияге яныг хо̄нтын вуйвесы̄г, тот хо̄т патсы̄г.
— Елена Николаевна, наӈ ща̄нь ла̄тӈын татем ёмащакв ва̄глын, улпыл э̄рыг-мо̄йт ва̄нэ ма̄хум халт яныгмасын?
— Омагум-а̄тягум юн акваг ма̄ньщи ла̄тӈыл потыртасы̄г. А̄тяв хӯрум ла̄тыӈ ва̄с — рущ ла̄тӈыл потыртаӈкве о̄вылтахты, тувыл саран ла̄тыӈ нупыл паты, потранэ ма̄ньщи ла̄тӈыл та оигпēгыт. Омав о̄с хӯрум ла̄тыӈ ва̄с. Ам яныгмамум порат мо̄йт ва̄нэ хо̄тпа са̄в о̄лыс. Сӯкыръят Сайнахов Тирикури о̄йка о̄лыс, тувыл сампыльтāл Ка̄врил о̄йка. Тэ̄н ма̄ньщи ла̄тӈыл сака ёмщакв потыртасы̄г, са̄в мо̄йт ва̄сы̄г, са̄ӈквылтапыл сāӈквылтасы̄г.
Школат ам «Тимур и его команда» нэ̄пак ловиньтаслум. Ам о̄с команда ва̄рсум. То̄ва ня̄врамыт па̄выл акв о̄вылн кēтыянум, то̄ват ос мо̄т ēрн минэ̄гыт. Яныгхо̄тпатын нё̄тсӯв, на̄йив сартсӯв, вēтрал вит а̄лумтасӯв. Ка̄врил о̄йка тактēт о̄лыс, тавēн нё̄тсув — на̄йив са̄грēв, кӯре па̄лтылӯв, тэ̄нут па̄йтэ̄в, колэ хот-сыстамтылӯв. Тувыл тав са̄ӈквылтапыл вос ёнги. Тав ляпатэ̄н ӯнтэ̄в, та хӯнтлэ̄в, та рēгыл ювха̄йтэ̄в. Школат акваг выступайтасум, ма̄ньщи э̄ргыт э̄ргысум, йӣквсум. Мори капыртан щё̄с ат о̄щсӯв.
— Школат хо̄т ханищтахтасын?
— О̄выл классытыт Сӯкыръят ханищтахтасум, тувыл Саранпа̄вылт. Школа а̄стламум юи-па̄лт Ханты-Мансийск ӯс педучилищат ханищтахтасум. Ягримт ос Кульпаст ня̄врамыт янмалтан колт воспитателиг са̄в та̄л рӯпитасум.
Кимкъясӯй па̄вылн рӯтанум палт ялсум, тот о̄йкам ёт хо̄нтхатасум. Тав о̄с ма̄ньщи хум, наме Дмитрий Константинович. О̄влэ̄т Ягримн о̄лмыгта̄лсумēн, тот пыгмēн самын патыс, наме Костя. Хунь са̄т та̄лэ то̄влыс, Кульпас па̄вылн ва̄нтлысӯв. Пыгмēн ань яныг, такви пыг о̄ньщи.
2014 та̄лт Нефтеюганск ӯст о̄лнэ колыл (квартирал) майвесӯв. Та ӯст о̄луӈкве сака ёмас. «Лӯима̄ сэ̄рипос» газета ам палтум тотыглаве, ловиньтылум. Таи са̄ль, пыгум ма̄ньщи ла̄тӈыл ат потырты. Ам о̄йкам ёт юн такос таӈхēгум ща̄нь ла̄тӈыл потыртаӈкве, матыр китапа̄лэ̄гум, тав ювле щёровн рущ ла̄тӈыл ла̄ви.
Ань йис ня̄врамыт янгыщ та̄нти ла̄тӈаныл ат ва̄ганыл, рущ ла̄тӈыл потыртым та яныгмēгыт. Ма̄н ань акван-хо̄нтхатэ̄в, ща̄нь ла̄тӈыл мо̄рсыӈ порат потырта̄лэ̄в, ма̄ньнув утанув тай щар ат потыртэ̄гыт. Тох о̄лымав, тамле нё̄тнэ ла̄тыӈтēв хуньт тах хотталь та со̄йми.
________________________
Ань потрумēн та оигпас. Елена Николаевна сака ка̄ркам, потрыӈ нэ̄. Ӯсыт тав яныгхо̄тпатын ос а̄гмыӈ-мосыӈ ма̄хумн нё̄ты, рущ щирыл волонтёрыг ла̄ваве. Юн о̄с акваг матыр ва̄ри, щаквщи, сэ̄тапыл па̄ссат, носкит ос мо̄т маснут саги. Ма̄н, газета ва̄рнэ ма̄хум, таве намхо̄талэ̄тыл янытлылӯв! Са̄в та̄л пус ка̄т, пус ла̄гыл вос о̄лы, На̄й-О̄тыранэ̄н вос ӯргалаве.
