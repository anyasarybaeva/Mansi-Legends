
Ты накт Нижневартовск ӯст ня̄врамыт ханищтан 72 хо̄тпат та̄нки халанылт кассыт. Та̄н 18 са̄всыр ӯсытныл ос районытныл тув ёхталасыт ос сыресыр номинацият рӯпатаныл суссылтасыт. 
Ханищтап ос ма̄ньлат ма̄хум тэ̄ланыл палт округ департаментыт кӯщай Алексей Дренин мӯй ма̄хум ёт пащалах­тас. Тувыл округ Думат ва̄ӈыг кӯщай Александр Сальников ёмас ла̄тыӈ ла̄выс. Дума коланыл 26 та̄л сыс рӯпиты, тамле касылыт та̄н акваг но̄х-во̄рмалтыяныл, ань шко­лат са̄всыр ищхӣпыӈ ут о̄ньщēгыт, ос са̄в ма̄ньлат ханищтан нэ̄т ос хумыт ёмащакв тот рӯпитэ̄гыт.  
Ань нила сосса хо̄тпа­нув тот кассыт. О̄выл хо̄­талт та̄н та̄нки хала­нылт ва̄йхатасыт ос хумус ща̄нь ла̄тыӈ ос пēс накыт э̄лаль тотыяныл, пуссын ты о̄вылтыт жюри ма̄хумн потыртасыт. Каснэ сосса ма̄хманув нё̄тнэ маснутыл масхатасыт.
      
Фаина Алексеевна Воробьева (Айваседа), Варъёган па̄вылт ня̄в­рамыт ханищтан нэ̄, пēс ма̄хум йӣкв йӣквыс. Ханты-Мансийск ӯст о̄лнэ «Лылыӈ со̄юм» колт рӯпитан хум Владимир Савельевич Меров са̄ӈк­вылтапыл ма̄ньщи пēс та̄ныт са̄ӈквылтас. 
Тувыл китыт хо̄талэ̄т кит ханты нэ̄г, Ольга Валерьяновна Покачева ос Наталья Леонидовна Яркина, касыл ма̄гыс щё̄­питам урокагēн суссыл­тасагēн. О.В. Покачева «Са̄лы» нампа урок ва̄­рыс, тав Сопочиныт, Тэв­линыт са̄лы ӯрнэ колта̄г­лыт урыл ма̄нь кина сус­сылтас. Н.Л. Яркина ня̄в­рамытн Аннэг на­маим а̄кань тотыс, ос тав са̄в­сыр маснутанэ хумус ханты ла̄тӈыл о̄лэ̄гыт, а̄гирищит-пыгрищит ха­нищ­тасанэ. 
В.С. Меров «Язык народа моего» нампа проект урыл потыртас ос то̄тапсовныл са̄всыр пормас кон-лэ̄ватым ма̄ньщи а̄мщит а̄мщис, тувыл мо̄т хо̄тпат о̄с та̄нки ща̄нь ла̄тӈытыл акв-кит ла̄тыӈ вос ла̄всыт. 

Мӯй ма̄хум халт белорус Игорь Сиренко ос армян хум Самвел Балаян о̄лсы̄г, Владимир э̄рыгсов та̄ныт са̄ӈквылтаме порат тэ̄н о̄с тавēн нё̄туӈкве патсы̄г. 
Тэ̄н ань «Куринька» э̄рыгсов та̄н тэ̄нки щирыл ёнгыстэ̄н, Игорь гитара ка̄тн вуйлас, Самвел о̄выл щёс койп ра̄тыс. Тамле пӯмыщ нак та ва̄рсыт, ма̄хумн сака мӯстыс. 
Ё̄рн ма̄хум а̄кань ва̄с нёлныл ва̄рияныл, ты нак Ф.А Воробьева сус­сылтас. Пуссын ты урокыт миннэ̄ныл порат тув атхатам ма̄хум ханты манос ма̄ньщи ла̄тыӈ аквъёт ханищтасыт. Тувыл мо̄т мирыт та̄нки ща̄нь ла̄тӈаныл ва̄ганыл ке, о̄с китыглавēсыт, нэ̄мхотьют по̄хат ат хультыс.

Жюри палт пуӈктотнэ нэ̄ Валентина Соловар суссылтым урокыт пуссын э̄сгысанэ, ща̄нь ла̄тыӈ ханищтан хо̄тпат ва̄рум тэ̄ланыл ма̄гыс ща̄гтым о̄лыс.
Ань 2021 та̄лт «Учитель родного языка и литера­туры ХМАО – Югры» номинацият Владимир Савельевич Меров но̄х-патыс. Китыт места Ольга Валерьяновна Покачева, Сургутский район Рус­скинская па̄вылт ма̄нь ня̄врамыт ханищтан нэ̄, вис. Хӯрмит местал Фаина Алексеевна Воробьёва, Нижневартовский район Варъёган па̄выл школат ё̄рн ла̄тыӈ ханищтан нэ̄, майвес. Ма̄н та̄наныл янытлыянӯв!
Ка̄сыӈ номинацият о̄выл места вим хо̄тпат таквсы Москва ӯсн э̄лаль касуӈкве во̄вавет тах. Ань тув мус ёмщакв э̄лаль вос щё̄питахтэ̄гыт.
Тамара МЕРОВА
