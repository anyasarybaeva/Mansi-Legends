
Ань кос яныг ӯст, кос ма̄нь па̄вылт ма̄хум ща̄нь ла̄тӈыл мо̄рсыӈ порат потыртэ̄гыт. Акваг рущ ла̄тӈын та патсӯв, таве сома ща̄нь ла̄тӈыг о̄ньщилӯв. Ты пēта туп ма̄ньщи мирув халт хунь о̄лы, ань округувт ос Россия янытыл то̄х са̄в мо̄т мирыт о̄лэ̄гыт, та̄нти ла̄тӈыл сака ат потыртэ̄гыт, ня̄враманыл ща̄нь ла̄тыӈ торыӈ ат хӯлыглэ̄гыт, таима̄гыс рущ ла̄тӈыл потыртым та яныгмēгыт, рущ хо̄тпа щирыл та номсахтэ̄гыт. Нас туп ва̄ганыл, та̄н ма̄ньщит, удмуртыт манос хатанит. 
Ты тэ̄ла урыл ань учёный ма̄хум ва̄тихал потыртаӈкве патсыт, ēӈта пасан ва̄тан ӯнт-са̄лэ̄гыт, халанылт потрамēгыт, э̄рнэ нэ̄пакыт хансэ̄гыт. 
Ювле хультум э̄тпост Ханты-Мансийск ӯст ЮГУ ханищтахтын колт ма̄хум мирхал хо̄нтхатыглап ва̄рыгласыт, тох намая̄лсаныл: «Языки и культура народов Арктики в условиях глобализации». 
Учёный ма̄хум са̄в ма̄ныл ёхталасыт, э̄лы хо̄н ма̄ныл о̄с о̄лсыт – Венгрияныл ос Финляндияныл. 
О̄выл ла̄тыӈ ЮГУт рӯпитан профессор о̄йка, биологический наука доктор Андрей Борисович Мартыненко ла̄выс: «Россия ма̄в янытыл са̄всыр мирыт о̄лэ̄гыт-щунēгыт. Ма̄н о̄лнэ ма̄вт ма̄ньщит, хантыт ос ё̄рныт  соссаг о̄лэ̄гыт. Ка̄сыӈаныл такви культура, пēс йис мо̄йтыт, потрыт о̄ньщи. Са̄выӈ-па̄лэ во̄р ляпат о̄лэ̄гыт, хӯл алыщлэ̄гыт, во̄раēгыт. Хӯл тэ̄нэтēм пувēгыт, ма̄-вит ӯргалаӈкве ха̄сэ̄гыт, о̄лнэ ма̄ныл э̄рганылт э̄ргияныл, ӯлылыяныл. 
Ам номсэ̄гум, ань сосса мирыт ла̄тӈаныл э̄лаль о̄лнэ ма̄гыс, о̄лнэ хурияныл э̄лаль тотнэ ма̄гыс, на̄н э̄рнэ нэ̄пакыт щё̄питэгы̄н. Ты пēс йис культурат ма̄ янытыл о̄с са̄в та̄л вос о̄лэ̄гыт, сосса ма̄хманӯв ща̄нь ла̄тӈыл вос потыртэ̄гыт».
Венгрият о̄лнэ нэ̄ Рутткаи-Миклиан Эстер ищхӣпыӈ ут хосыт ханты ла̄тӈыл потыртас, ма̄хумн са̄в ёмас ла̄тыӈ ла̄выс. Тав Зирц ӯст Антал Регули нампа музейт пуӈктоты. Эстер матахмат та̄л ханты мир халт о̄лыс, тāн ла̄тӈаныл ханищтас, ань сака ёмащакв потырты. Тувыл Шипёц Каталин потыртас, тав о̄с Венгрият о̄лы, Сегед ӯс университетт финно-угорский кафедрат пуӈктоты. Ма̄хум тыт атхатманыл ма̄гыс номтэ сака ёмас. 
Акв хум ос Финляндият о̄лы, о̄с ищхӣпыӈ ут хосыт потыртас, наме Грюнтал Рихо. Тав Хельсинки ӯст о̄лнэ универстетт финно-угорский ла̄тӈыт ос литература, тувыл финский, норвежский ос шведский ла̄тӈыт ханищтан кафедрат пуӈктоты. 
Та хо̄тал ма̄хум нила колнакытт рӯпитасыт, докладыт ловиньтасыт. Ка̄сыӈ хо̄тпа тавēн ро̄внэ колакн минас, тот потыр хӯнтлыс. Хо̄тал сыс ма̄хум са̄тлов арыг потыр ловиньтасыт. 
Ам о̄выл колнакн щалтсасум, тот татем пӯмыщ потрыт хӯн-тамласум. Ма̄ньщи нэ̄ Майя Макарова ща̄нь ла̄тыӈ ханищтан нэ̄пакыт урыл потыртас. Тав ла̄вме щирыл, ань ня̄врамыт та̄нти ла̄тӈаныл ат ва̄ганыл, таима̄гыс хосат ва̄рыглым нэ̄пакыт йильпииг хансуӈкве э̄ри. Венгрияныл ёхталам учёный нэ̄ Чепреги Марта округувт о̄лнэ сосса мирыт ялпыӈ э̄рганыл о̄вылтыт потыртас. Ищхӣпыӈ ут хосыт Германият о̄лнэ учёный нэ̄ Жофия Шён атхатыглам ма̄хумн па-ща ла̄тыӈ кēтыс, ханты ла̄тӈыл потыртас, потре рущ ла̄тӈыг Софья Онинан толмащлавес.
Китыт колнакт о̄с ёмас докладыт ловиньтавēсыт. Ханты нэ̄ Федосья Лельхова а̄гмыт ла̄внэ урыл татем пӯмыщ потыр щё̄питам, пēс та̄гыл ханты ма̄хум са̄всыр а̄гмыт хумус лāвсаныл. Рущ нэ̄ Марина Глазова ма̄н ла̄тӈув урыл потыр хансум, тох намаястэ: «Русские заимствования в мансийском языке».
Э̄типа̄лаг ты хо̄нтхатыглап щё̄питам ма̄хум э̄рнэ нэ̄пакыт хассыт, та̄н тах ла̄тӈанув ха-нищтан порат э̄рмыглэ̄гыт.
 
