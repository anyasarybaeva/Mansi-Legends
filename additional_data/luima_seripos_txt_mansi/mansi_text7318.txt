
Россия янытыл о̄лнэ 190 са̄всыр мирытныл 60 ла̄тӈыл потыртан мирыт ловиньтан нэ̄пакыт хансэ̄гыт. Ма̄н, ма̄ньщи мирув, такви литература о̄с о̄ньщи, нэ̄пак хаснэ хо̄тпат ты хосыт ща̄нь ла̄тӈув нотэ э̄лаль тотыяныл. Тувыл ос потраныл хосыт поэтыт сымыт-номтыт ма̄-вит улылам ла̄тӈаныл мирн нё̄тнэ̄г ла̄вуӈкве ха̄сыяныл ос вēрмияныл. Та̄н хансум стиханыл са̄всыр «Антологият» нампа та̄ратым нэ̄пакт о̄лсыт, ты хо̄тпат Россият ва̄вет, янытлавет. 
МĀНЬ ĀГИ
Ха̄йты а̄гирищ, 
Мовиньты а̄гирищ,
Тахамты а̄гирищ,  
Тувыл ос нōх сыпн ха̄йты.
Сыме вōйт хуи: 
Тав а̄пщи ōньщи,
Тав яга̄ги ōньщи,
Тав яныг щēмья ōньщи!
Ща̄не юн ӯнлы, пӯрка ю̄нты,
А̄ще щаскемыг ēмтыс – 
Вōраяӈкве минас,
Кӯтюве пēстапас, 
Тувыл ёса вотаяс...
А̄гирищ тыхōтал сыме вōйт хуи,
Тав а̄пщитэ̄н, тувыл ягāгитэ̄н 
Тӯйткол ва̄руӈкв нё̄таве...
Тӯйт кӣвырт повара̄лы, 
мовиньты,
Мовиньт суе юв суйты.
Щāнькēтэ юн ӯнлы, мовалāлы:
Сыме щāгты – 
суиӈ ма̄нь а̄ги ōньщи!

Татьяна Бахтиярова
ЙИЛЬПИ ТĀЛ ХŌТАЛ
Пēс тāлув ты холас,
Йильпи тāл ōвылтахтас,
Йильпи сōт, йильпи щунь,
Ма̄навн тав тотас.
    Пӯмащипа ма̄н лāвēв
    Ювле хультум тāлтēвн,
    Ты посыӈ хōтал мус,
    Пуста̄гыл ты ōлсув.
Ань ōвылтахтан йильпи тāл,
Ёмщакв янытлытелӯв,
Ёмщакв пӯмщалытелӯв,
Э̄лыт ōлнэ посыӈ хōтал,
Ёмщакв ма̄н вос ōлылӯв.
    Тальхыӈ атыӈ ховттēв,
    Торген ма̄н ты хорамтаслӯв,
    Ма̄н туп э̄рыг ōвылтэ̄в, 
    Щургуӈкв тав та ōвылтахты.
Аквтуп тӯлыглахтын колн
Ма̄н тыхōтал ёхтысӯв,
Паща-нёл хольт масхатым
Ховт мувлахи поргысӯв.
    Ощмар охсар хуриӈ маснут,
    Сōвыр манос āпщитēв,
    Вōрт ōлнэ сāвсыр во̄руй
    Ховт мувлахи поргащлэ̄в.
Акван-пӯхтым ховт мувлахи
Ма̄н тыхōтал та ёнгēв,
Аквтох э̄ргим, ощхультым,
Э̄лаль ма̄н вос ōлытēв.

Мария Двинянинова
ВУЙКАН ТӮЙТ
Тӯйт, тӯйт, вуйкан тӯйт,
Хотыл нэ̄глын ка̄миньт тӯйт?!
А̄лпыл ква̄лапасум,
Кональ а̄ӈкватасум.
Мāтем татем я̄ӈк, я̄ӈк.
Мāтем татем посыӈ, посыӈ.
Тӯйт, тӯйт, вуйкан тӯйт,
Хотыл нэ̄глын ка̄миньт тӯйт?!
Тэ̄лы ёхтыс, ащирма,
Па̄рт хольт ēмтыс я̄ӈкылма.
Я̄в ос тӯрув я̄ӈкыл по̄львес,
Иснас са̄м тӯйтыл сольвес.
Иснас са̄м тӯйтыл сольвес.
Я̄в ос тӯрув я̄ӈкыл пōльвес,
Тӯйт, тӯйт, вуйкан тӯйт,
Хотыл нэ̄глын ка̄миньт тӯйт?!
Ня̄врамаквет тӯйт па̄хвтэ̄гыт,
Суныл сып урыл тахсэ̄гыт.
Āмпум тӯйтыт повара̄лы…
Лӯи вōт вōви, нямара̄лы.
Лӯи вōт вōви, нямара̄лы,
Āмпум тӯйтыт повара̄лы…
Тӯйт, тӯйт, вуйкан тӯйт,
Хотыл нэ̄глын ка̄миньт тӯйт?!

Галина Ларионова 
