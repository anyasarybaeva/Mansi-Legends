

	Ля̄ххал тотнэ ма̄хум РИЦ «Югра» колн ты э̄тпос 18 хо̄талэ̄т во̄выглавēсыт. Тув округув янытыл рӯпитан НПФ (негосударственный пенсионный фонд) кӯщай Алексей Анатольевич Охлопков ёхталас. Ля̄ххал потыр пенсия урыл о̄лыс, тох намаявес: «Новшества в пенсионной системе России». 


		Кӯщай хум ла̄вме щирыл, ань та̄л котиль э̄тпос о̄выл хо̄талэ̄ныл пенсия олныт мо̄т щирыл ловиньтаӈкве патавет. Хотьют пенсия олнанэ Россия пенсионный фондныл НПФ кēтуӈкве ат те а̄лымас, юв та хультыс. Тав олнанэ воссыг са̄вмуӈкве ат патэ̄гыт, туп страховой охсатэ хульты. Алексей Анатольевич ла̄выс: «Таи сака са̄ль, ань пенсия олныт йильпииг ловиньтан тэ̄ла ма̄хманув са̄выӈпа̄лэ тохи ат торгамтасаныл. Ты тэ̄ла ва̄рнэ ма̄гыс ма̄н са̄в рӯпитасув – Россия янытыл о̄лнэ НПФ 30 миллион арыг хо̄тпа хасхатасыт. Та̄н пенсия олнаныл ань тыгыл э̄лаль НПФ ёт са̄вмуӈкве патэ̄гыт. То̄ват ань сыманыл ща̄ргēгыт, манрыг ат ка̄сащасыт НПФ ёт рӯпитаӈкве, мори номсахтасыт. Ма̄н, НПФ ма̄т рӯпитан ма̄хум, ты тэ̄ла йильпииг о̄вылтаӈкве номсылув. Хотьют ат а̄лымас тув хасхатаӈкве, хасхаты тах. О̄с ва̄рилув ман а̄ти, ат ва̄глум, ань тай нас ты урыл потыртэ̄в». 

		Алексей Анатольевич пенсиян миннэ та̄лыт урыл китыглавес, са̄внувēг ва̄равет ман а̄ти. Тав ла̄выс: «Пенсиян миннэ пора но̄х ат те нё̄таве, Россиявт о̄лупса ущпылнэ̄г та̄рвитыӈыг ēмты. Таима̄гыс ты тэ̄ла ляпа та̄лыт сыс ва̄руӈкве таӈхаве. Ма̄н воссыг хоталь щалтэ̄в, тамле са̄ккон нэ̄глы те, ат тахнэ̄в тēпыл, матахмат арыг та̄л тах о̄с та рӯпитэ̄в. 

		Пенсия олн ойтнэ ма̄гыс олныт са̄выӈпа̄лэ Россия бюджетныл вивет. Э̄лаль о̄с аквтох о̄луӈкве патэ̄в те, Россияв атиӈк нусаг ēмты. Ос мо̄т щирыл хумус ва̄руӈкве, нэ̄мхотьют ат ва̄гтэ. Ань яныг кӯщаит ты тэ̄ла урыл са̄в номсэ̄гыт, са̄в рӯпитэ̄гыт. Та̄н тох ла̄всыт: «Пенсиян миннэ пора но̄х-нё̄туӈкве сака са̄в ма̄хум ат ка̄сащēгыт тēпыл, ма̄н тохата но̄х-нё̄тылув. Воссыг нэ̄мхотмус ва̄руӈкве ат вēрмēв, мо̄т кӯстыр тэ̄ла а̄тим. Европа ма̄т ма̄хум хосатта̄гыл 63-67 та̄л мус рӯпитэ̄гыт. Ма̄н 60 та̄л мӯс рӯпитаӈкве о̄с вēрмēв. Та̄лыт та̄ра но̄х хунь нё̄тумтыянув – ла̄щал-ла̄щал, та̄л-охса ман акв-кит та̄л са̄внувēг ва̄руӈкве патыянув». 

		Ханты-Мансийский округ НПФ са̄в та̄л э̄рнэ тэ̄ла ва̄ри – о̄лнэ колыт ӯнтты (500 сотыра кв.м. ӯнттувес, 10 со̄тыра колта̄гыл о̄лнэ колыл майвēсыт. 2015 та̄лт щар ма̄к са̄в кол ӯнттувес – 80 со̄тыра кв.м. са̄вит). Центральный Банкыт рӯпитан кӯщай ла̄вме щирыл, ма̄н НПФ са̄в фондыт халт щар ма̄к ёмащакв рӯпитан фондыг ла̄ввес».

		Китыглахтан ла̄тыӈ са̄в о̄лыс. Алексей Анатольевич татем ёмащакв потыртас, ань ка̄сыӈ хо̄тпа ты ля̄ххал вос торгамтытэ, пенсия олнанэ урыл мӯсхал щирыл вос номсы.

		 

		Светлана Матвеева


	 
