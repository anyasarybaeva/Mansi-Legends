

	Ва̄т са̄грапнал э̄тпос о̄вылтахтам порат губернаторув Наталья Комарова ва̄ӈын хо̄тпанэ сапра̄нин акван-атыгласанэ. Та порат яныг кӯщай нэ̄ Москва ӯст о̄лыс ос ма̄хманэ ёт кина суссылтан то̄тап хосыт потыртас.   


		О̄влэ̄т ня̄врамыт ханищтан хо̄тпат рӯпатаныл урыл потыр о̄лыс. Ань ты ма̄хум са̄всыр отчёт-нэ̄пакыт хансуӈкве акваг ла̄вавет, ты рӯпата ва̄рим ня̄врамыт мӯсхалыг ханищтаӈкве та̄н ат а̄лымēгыт. Ты урыл Наталья Кома-рова ла̄выс: «Ань то̄ва ханищтан хо̄тпат акв та̄л сыс 18 са̄всыр отчёт-нэ̄пак хансэ̄гыт. Тувыл ты нэ̄пакыт манрыг та̄н хансуӈкве ла̄вавет, щар нэ̄мхотьют ат ва̄г». Ты сапра̄нин Ханты-Мансийск ӯст №3 школат рӯпитан нэ̄ Наталья Чернышева во̄виньта̄лвес ос ты рӯпата урыл китыглавес. Нэ̄ ла̄выс, ань ня̄врамыт ханищтан хо̄тпат туп ищхӣпыӈ утыт хосыт са̄всыр нэ̄пакыт хансэ̄гыт. Тот хансым отчёт-нэ̄пакыт та̄ра са̄всыр ма̄н кēтуӈкве вēрмēгыт,  акв ты рӯпата са̄в щёс ва̄руӈкве воссыг ат э̄ри. 

		2017 та̄лт туи порат ня̄врамыт хумус ӯщлахтуӈкве патэ̄гыт, кӯщаит та урыл о̄с потыртасыт.  Наталья Комарова ла̄выс: «Ӯщлахтын пора мус иӈ хоса, тувыл ты рӯпата ва̄руӈкве ань о̄вылтахтэ̄н. Туи ня̄в-раманув ёмщакв вос ӯщлахтэ̄гыт». 

		Тувыл кӯщаит пēс йис ма̄нылт о̄лнэ соссаӈ ма̄хум урыл потыртасыт. Ань Нижневартовский, Сургутский, Нефтеюганский, Ханты-Мансийский районытныл ос Радужный ӯсныл ма̄-во̄й но̄х-винэ ма̄г-сыл на̄йпос кēрква̄лгыт хартуӈкве патавет ос мо̄т э̄рнэ утыт ӯнттавет.  Ты ва̄рмаль урыл колыт ӯнттын департаментыт рӯпитан хум Рустам Сафин ла̄выс: «Ань ма̄-во̄й но̄х-винэ ма̄хум 13 объект ӯнттуӈкве патэ̄гыт. Хӯрум тамле утыт та̄н пēс йис ма̄нылт о̄лнэ соссаӈ щēмьят палт ӯнттыяныл». 

		Губернаторув ос ювле китыглахтас, со̄ль ман а̄ти, та ма̄т о̄лнэ щēмьят ма̄-во̄й но̄х-винэ ма̄хум та̄нки палтаныл та̄ртуӈкве ка̄сащасыт. Ос манхурип номт та̄н ты ва̄рмаль урыл о̄ньщēгыт, китыглавēсыт. Рустам Сафин ла̄вме щирыл, пēс йис ма̄т о̄лнэ хо̄тпат ёт та̄н потыртахтасыт, ты ма̄хум олныл ойтуӈкве патавет. 

		Кӯщаит о̄с акв нэ̄пак пирмайтасыт. Ты нэ̄пак хосыт 2017 та̄лт округувт о̄лнэ мир на̄йпос, вит, рēг ма̄гсыл ойтнэ олнаныл  но̄х-нё̄тавет. Мо̄тыт та̄лныл о̄йттур э̄тпос о̄выл хо̄талныл ма̄н 4% са̄внув олн тув ойтуӈкве тах патэ̄в. 

		Белоярский районт «Нумто» нампа ӯрга-лан ма̄ о̄лы, ань тув кӯщаиг Людмила Александровна Матвеева рӯпитаӈкве паттувес. Сапра̄ни о̄лум порат кӯщаит ты кастыл распоряжение-нэ̄пак пирмайтасыт. 

		 

		Людмила Теткина

 
