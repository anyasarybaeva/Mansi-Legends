
Са̄лы янмалтан ма̄хум таквсы са̄в ма̄ныл Сургут ӯсн ёхталасыт ос тот сапра̄нин акван-атхатыгласыт. Та̄н тот са̄всыр тэ̄ланыл о̄вылтыт потыртасыт, ма̄н ос та̄н потраныл хӯнтлым ва̄та̄л о̄лум ва̄рмалит та̄ра-паттысанӯв.  
Ма̄в янытыл щар лӯима̄т о̄лнэ са̄лыӈ ма̄хум ла̄щал ма̄лтыпыг ēмтнэ урыл хурахлым потыртэ̄гыт. Тыи Арктика ма̄т о̄лнэ ма̄хум та̄н са̄р­тын тамле нак ӯйхуланыл ёт тах торгамтыяныл. Ань са̄лыт о̄щнэ саам ос ё̄рн ма̄хум ла̄внэ̄ныл щирыл, юи-о̄выл та̄лытыт яныг таквс э̄тпос оигпан порат ос ва̄т са̄грапнал э̄тпос о̄выл са̄тэ̄т то̄ванакт хо̄­таланыл иӈ ма̄лтыпыг о̄лэ̄гыт. Таквсы о̄лнэ ма̄­нанылт тӯйт патыглы ке ос ма̄лтыпыг ēмтнэ сыс молях хот-толы. Са̄лыт нё̄влиг ва̄рнэ пора кос, ос ащирмаг хоса ат ēмты ке, нё̄вляныл нэ̄м­хотмус по̄льтуӈкве ос э̄лаль о̄ньщуӈкве. Та щē­мьят нё̄выль тыналым мощ олн-ло̄мт сэ̄лэ̄гыт. 
Таквсы о̄лнэ ма̄на­нылт са̄ртыннув ма̄лты­пыг ке ēмты, та̄н са̄лы­яныл ёт пуссын акв ханьщувлым тэ̄лы о̄лнэ ма̄нылн ва̄нтлэ̄гыт. Ос тох ēмтуӈкве патыс, тот са̄лыяныл тэ̄пыл то̄ва­накт ат то̄влавет. То̄нт са̄лыяныл тэ̄пыӈ ма̄ кин­сым щар хащта̄л лӯи­ма̄н минэ̄гыт. Тот ащир­маӈнуве кос, ос та ма̄ тэ̄п о̄ньщи ман а̄ти, са̄лыӈ ма̄хум ат ва̄ганыл. Ма̄хум тув ат яланта̄лсыт, ос са̄­лыяныл осыӈ тӯйт ёлы-па̄лт ло̄мт щирыл тэ̄п хо̄нтэ̄гыт, тот хилащлах­тэ̄гыт, мо̄т ляпа ма̄т тэ̄п щар а̄тим. 
Тӯйтыӈ лё̄ӈх хосыт кӯпнитнув са̄лыт коюӈкве, нэ̄ хо̄тпат ос ня̄врамыт са̄лыӈ сунын та̄лэ̄гыт ос тох минэ̄гыт, хум хо̄тпат тай снего­ходыл миным са̄лыяныл уральтыяныл. Тӯйтыӈ ма̄т акв­тох манхурип во̄ру­ит, хо̄т ос манса̄вит о̄лы, таи ва̄гыт ос тот э̄лаль ӯргалахтым о̄лэ̄гыт. Во̄ру­ит акв ма̄н ат по̄йтэ̄гыт, ос акваг ты­гле-тувле яла­сэ̄гыт. Туи порат во̄рыӈ ма̄т на̄йн тэ̄вет, та̄н тувыл мо̄т о̄лнэ ма̄н ха̄йтэ̄гыт.
Та щирыл са̄лыӈ ма̄хум о̄лупсаныл ка̄сыӈēмт щар та̄рвитыӈыг ēмты. Во̄руитыл тай та̄н ка̄сыӈ порат са̄лыяныл ӯргалыяныл кос, ос илт­тыг ма̄лтыпыг ēмтнэ ма̄гыс ӯйхуланыл ёт маныр ва̄руӈкве - ат ва̄ганыл. Матумпа̄ла хо̄тпаныл о̄с нэ̄матыр ла̄вуӈкве ат вēрмēгыт, та̄н ма̄гсыланыл ты ва̄рмаль о̄с хащта̄лыг о̄лы. 

Та̄н са̄лы тэ̄п яныгман ма̄наныл ма̄гыс сыманыл сака ща̄ргēгыт. Тох акваг ма̄лтыпыг ēмтуӈкве па­ты ке, тэ̄п яныгман ма̄т молях мощщамēгыт тах. Са̄лы тэ̄п мори ат яныг­ми, тав по̄лям ос сыстам ма̄т туп тэ̄лы. Тӯйт ёлы-па̄лт ёмщаквег яныгмаӈ­кве вēрми. Тувыл тав ловманкемыл ос атхуй­пловиткем та̄лыт сыс ущ щар ёмщаквег тэ̄лы. 
Ма̄н округувт тамле тэ̄пыӈ ма̄т иӈ о̄лэ̄гыт кос ос та̄н сака сыстамыг о̄нь­щуӈкве ос ӯргалаӈкве э̄рēгыт, на̄йн о̄с ул вос ёх­тавет. 
Мо̄лты мо̄т хо̄н ма̄ныл Исландияныл ёхталам хум Стефан Магнуссон ла̄выс: «Ань тэ̄лы сака ма̄лтыпыг ēмталан порат то̄ванакт ракви, тувыл илттыг ащирмаг ēмты, тӯйт осэ щар я̄ӈкыг по̄ляве. Са̄лыт тоӈхыл хилым тэ̄п хо̄нтуӈкве ат вēрмēгыт, тот та са­валэ̄гыт, ка̄таныл-ла̄гла­ныл по̄льн сылавет. Ма̄­навн са̄лыянув нупыл сунсуӈкве о̄с сака са̄ль. 
Ань ма̄навн аквъёт номсахтуӈкве э̄ри, са̄лыянув матыр мо̄т тэ̄пыл тыттуӈкве ро̄выс ке манос хотты ма̄т тамле янмалтан я̄нас ма̄ хо̄нтуӈкве ос кӯщаит ёт потыртахтынувув, щар ёмас о̄лнув. Ва̄глув, тыи о̄влэ̄т сака та̄рвит ос са̄в олн холтнэ тэ̄лаг ēмты тах, ма̄навн иӈ сыстам ма̄т о̄лнэ сыс ань матыр ва̄руӈкв а̄лымаӈкве э̄ри. На̄н ка̄сащегы̄н ке, Ханты-Мансийский автономный округт са̄лы тэ̄п янмалтан ма̄г вос о̄лнув». 
Тамле тэ̄п, рущ ла̄тӈыл ла̄ваве «ягель», са̄лытын тэ̄нэ коныпал тав са̄всыр тур а̄гмыт, алпит о̄щнэ нюлмит ос хо̄псы а̄гмыт ёмщаквег пусмалты. Пēс порат са̄лыӈ ма̄хум лēк­кар та̄л о̄лманыл ма̄гыс са̄лы тэ̄пыл акваг пус­малтахтым о̄лсыт.  
