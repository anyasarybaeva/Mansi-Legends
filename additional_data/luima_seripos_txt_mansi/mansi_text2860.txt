
Ты э̄тпос 13 хо̄талэ̄т Ханты-Мансийск ӯст ханты э̄ква Евдокия Андреевна Нёмысова намхо̄талэ̄т янытлавес. Тав 80 та̄лэ то̄влыс. Заслуженный учитель РФ, заслуженный работник образования ХМАО – Югры, ветеран труда, кандидат педагогических наук – тамле яныг намытыл маим о̄лы.

	Евдокия Андреевна 1936 та̄лт я̄ӈк на̄тнэ э̄тпос нилыт хо̄талэ̄т Ха̄льӯс район Полноват па̄вылт самын патыс. А̄тятэ Андрей Васильевич хӯл алыщлан, во̄раян хумыг о̄лыс. Оматэ Анастасия Ивановна, а̄ги о̄парищ наме Лельхова о̄лыс. Евдокия Андреевна Полноват па̄выл школат ханищтахтас, 1952 та̄лт са̄тыт класс а̄стлас. Тувыл Ханты-Мансийск ӯст педучилищат ханищтахтас. Кӯщаиг тот Георгий Тарасович Величко рӯпитас. Ханты ла̄тӈыл Фаина Матвеева Когончинан ханищтавēсыт. Ты хо̄тпаг урыл тав са̄в ёмас сымыӈ ла̄тыӈ ла̄выс.

	Училище а̄стламе юи-па̄лт тав Ленинград ӯсн А.И. Герцен нампа педагогический инс-титутн ханищтахтуӈ-кве кēтвес. 1961 та̄лт институт а̄стластэ. Евдокия Андреевна тот ханищтахтаме сыс «Русско-хантыйский словарь» о̄выл нэ̄паке та̄ратас. 1962-1965 та̄лытт аспирантурат ханищтахтас. Ты ханищтапе а̄стламе юи-па̄лт Ха̄льӯс район Ванзеват па̄выл ос Октябрьский район Шеркалы па̄выл школагт 5-9 класс ня̄врамытн рущ ла̄тыӈ ос литература ханищтас. Ты юи-па̄лт хо̄т та̄л (1968-1974) Ханты-Мансийск ӯс педучилищат рӯпитас, ма̄ньлат хо̄тпатн ханты ла̄тыӈ ос литература ханищтас. 

	1974 та̄л па̄сыл тав акваг наука щирыл рӯпитаӈкве та патыс. 1990 та̄лт Москва ӯст кандидатский диссертациятэ ловиньтастэ, учёный намыл майвес. Школат ханищтахтан ханты ня̄врамыт ма̄гыс тав са̄в нэ̄пак хансыс. Ань округув янытыл ханты ня̄врамыт тав нэ̄паканэ щирыл ты ханищтавет.

	1991 та̄лт Евдокия Андреевна соссаӈ ма̄хум ёт А̄с-угорский институт ва̄рыс, тув кӯщаиг паттувес. 1998 та̄лт тувыл по̄хан минас. Ты институт ань тыхо̄тал мус рӯпиты, соссаӈ ма̄хманув ня̄врамыт ма̄гыс э̄рнэ нэ̄пакыт хансэ̄гыт. 

	Тав такви мире, ща̄нь ла̄тӈе ма̄гыс яныг па̄рыс ва̄ри, ань тыхо̄тал мус рӯпиты, ма̄ньлат мирн нё̄ты. А̄ги-пыг янмалтас, Наташа а̄гитэ а̄ги ос пыг о̄ньщи.

	Намхо̄талэ кастыл кит выставка ва̄рыглавес, акватэ намаявес: «История семьи в истории страны – след прожитой жизни». Евдокия Андреевна ка̄тыл ва̄рум пормасанэ суссылтавēсыт. Тав насати ма̄щтыр э̄ква о̄лнэ̄тэ – ханты супыт ю̄нты, сакныл пальсакыт, турло̄псыт харты, а̄канит ос мо̄т са̄в пормас ва̄ри. Китыт выставкатэ намаявес: «Язык как смысл жизни...» Тыт ос хансум нэ̄паканэ, са̄всыр хурит суссылтавēсыт. Таве янытлаӈкве са̄в хо̄тпа ёхталас, мӯйлупсатыл мӯйлуптавес, хорамыӈ лӯптатыл майвес. Ма̄нь-лат ма̄хум, ня̄врамыт та-ве о̄с янытласаныл, э̄ргы-сыт, йӣквсыт.

	Светлана Ромбандеева 

	хансыс ос хури ва̄рыс
