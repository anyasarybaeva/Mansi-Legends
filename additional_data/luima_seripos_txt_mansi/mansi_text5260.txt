
Яныг хо̄нт порат хо̄нтаӈ ма̄ныл са̄в э̄лумхо̄лас войнан тотвēсыт. То̄ва хо̄тпат мо̄т ма̄т ва̄нэта̄л акваг хультсыт, юв ат ёхтысыт. Та пилыщмаӈ порат са̄в ма̄хум порславēсыт. Ань та̄наныл ка̄стын ма̄гыс «То̄рум Маа» музейт «О̄тыры Великой Победы — 2019» нампа суссылтап щё̄пита̄лвес.
Ты суссылтап ва̄руӈкве Кондинский па̄выл Н.С. Цехнова намыл маим музейт, Междуреченский па̄выл культура колт ос Ханты-Мансийск ӯс о̄выл школат рӯпитан хо̄тпат та̄н нё̄тсыт. Кӯщай ва̄ӈын нэ̄ Евгения Касатова тох  ла̄выс: 
«Нилахкем та̄л ювле хультум порат ма̄н яныг хо̄нтыт порсум ма̄хум ос ветераныт урыл суссылтапыт щё̄питаӈкве патсӯв. О̄влэ̄т Ха̄льӯс, Белоярский, ань ос Кондинский районытныл хо̄нтлам ма̄н тотым сосса ма̄хум урыл суссылтап ва̄рсӯв. Ты ма̄хум ма̄н акваг номуӈкве патыянӯв. 

Ань мир ёмщакв о̄лнэ ма̄гыс та̄н пилта̄л ма̄тēв  вуянтасыт». 
Яныг хо̄нт о̄лум порат Кондинский районныл 3 со̄тыра 258 э̄лумхо̄лас войнан тотвēсыт. Ты ма̄хумныл онтоловхуйплов ма̄ньщи ос ханты хо̄тпат Ермак, Нахрачи, Ильичевка ос Каурья па̄влытныл о̄лсыт. Ань ты сосса ма̄хманув хо̄т хо̄нтлысыт, тот ты урыл потыртавес ос та̄н хурияныл суссылтавēсыт. 
Война э̄лы-па̄лт Кондинский районныл о̄лум кит сосса хумыг К.П. Механошкин ос П.Я. Панов «Герой Советского Союза» намыл майвесы̄г. Тэ̄н памятникагēн ос о̄парищ намагēн Ханты-Мансийск ӯс «Парк Победы» нампа хо̄нтлум ма̄хум янытлан ма̄т а̄хвтас тармыл хансым о̄лэ̄г. 

Пēс ма̄хум потырта̄лсыт, 1941 та̄лт Конда я̄ хосыт са̄в карай хӯл сэ̄руӈкве алгаль минас. Налыманкем метра па̄лыт хӯлпыт пуссын та̄глэкв хӯлыл щалтыглавēсыт. Ка̄сыӈ колт кит-хӯрум пӯщка солвалтым хӯл о̄щсыт. То̄нт яныг хо̄тпат потыртасыт, тыса̄вит хӯл нэ̄мхуньт ат о̄лыглас. Са̄в ка̄рай хӯл Конда я̄н щар мо̄рсыӈ порат ёхталас, матыр лю̄ль  ва̄рмаль  ēмты. 
Со̄ль, 1941 та̄лт лӯпта э̄тпос 22 хо̄талэ̄т а̄лпыл нила щё̄ст яныг хо̄нт нак та ēмтыс. Тувыл Кондинский районныл хо̄нтын та̄нки во̄вхатам хум хо̄тпат 24 щислат ма̄в вуянтаӈкве о̄выл на̄иӈха̄пыл  та  тотвēсыт. 
Ма̄хум номсысыт, война хоса ат паты, молях по̄йты. Тыима̄гыс э̄кват хум хо̄тпаныл э̄ргим хо̄нтлын ма̄н кēтсаныл. 
То̄нт нэ̄мхотьют ат ва̄с, ты пилыщмаӈ хо̄нт нила  та̄л  паты. 

Ты хо̄нт о̄лум та̄лыт сыс, ма̄в вуянтым са̄в э̄лумхо̄лас порславес. Ка̄сыӈ щēмьян та̄рвит ёхтыс. Хотьют о̄патэ, хотьют а̄тятэ, хотьют ня̄враманэ порславēсыт. То̄ва хо̄тпат рӯтанылн ань тыг мус кинсавет. Ты ва̄рмаль ма янытыл нэ̄мхуньт ат ёрувлаве. Ма̄н яныг хо̄нтыт хо̄нтлум ма̄хманув акваг номуӈкве ос ка̄сталаӈкве патыянӯв.
