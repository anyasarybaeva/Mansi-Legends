
Хо̄т та̄л сыс ка̄сыӈ тэ̄лы лēккар-хо̄тпат са̄всыр ищхӣпыӈ утыл ва̄рим ма̄шинал ма̄нь па̄влытт о̄лнэ ма̄хум пусмалтаӈкве ялантэ̄гыт. Та̄н «Центр профессиональной патологии» нампа пӯльницат  рӯпитэ̄гыт.
Ты та̄л хоты па̄влытн та̄н ялсыт ос манаса̄вит хо̄тпа пӯсмалтасыт, ты пӯльница кӯщай Николай Ташланов ля̄ххал тотнэ ма̄хумн ань потыртас. 
Тав ла̄выс: «Лēккаранув та̄л котиль э̄тпос 12 хо̄талныл рӯпитаӈкве о̄вылтахтасыт ос ма̄ньполь э̄тпос 19 хо̄тал мус округ янытыл яласасыт. Та̄н Кондинский, Ханты-Мансийский, Сургутский, Нижневартовский ос Ха̄льӯс районыт 15 па̄влытт о̄лнэ ма̄хум уральтасаныл. Хӯрум э̄тпос сыс та̄н палтаныл 3 со̄тыра 923 э̄лумхо̄лас ёхталас, та̄н халанылт 913 сосса  хо̄тпа  о̄лыс.  
Ты э̄лы-па̄лт лēккаранув туп ма̄нь па̄вылквет о̄лнэ мир уральтасаныл, ань э̄лумхо̄лас матыр а̄гме ке хо̄нтаве, пусмалтаӈкве та̄ра тот о̄вылтаве.То̄ва ма̄хум яныг пӯльницан ялуӈкве олн ат о̄ньщēгыт, мо̄таныт ӯсн минуӈкве та̄нки ат ка̄сащēгыт. Тыима̄гсыл лēккарн тэ̄рпил хансавет ос пусмалтавет. Хо̄тпа та̄рвитыӈ а̄гме ке хо̄нтаве, туп то̄нт яныг пӯльницан э̄лаль пусмалтахтуӈкве кēтаве». 
Ищхӣпыӈ утыл ва̄рим ма̄шинат17 лēккарыт рӯпитэ̄гыт. Ма̄хум хо̄псыяныл по̄славет, узи щирыл кивраныл ёмащакв сунсавет ос нэ̄ хо̄тпат ща̄кваныл уральт авет.  
Кӯщай хум ла̄выс, хӯрум э̄тпос акваг лё̄ӈхыт яласым, лēккарыт сака ва̄гта̄л патэ̄гыт. Па̄вылт пӯльница ке о̄лы, та̄н тот мощ ӯщлахтэ̄гыт, мо̄т па̄влыт тамле кол а̄тим ке, ма̄шинат тох та о̄лэ̄гыт. 
Та̄н ань лӯпта э̄тпос мус ӯщлахтуӈкве патэ̄гыт. Ос тувыл «Николай Пирогов» нампа на̄иӈха̄пыл па̄влыӈ мир пусмалтаӈкве э̄лаль минэ̄гыт. Туи сыс та̄н 43 па̄вылн па̄г-пухталэ̄гыт ос тот о̄лнэ ма̄хум тах уральтэ̄гыт. Ты урыл Николай Ташланов тох ла̄выс: 
— Лēккарыт лӯпта э̄тпосныл рӯпитаӈкве тах о̄вылтахтэ̄гыт ос ма̄нь таквс э̄тпос мус нāиӈха̄пыл яласаӈкве патэ̄гыт. Туи сыс та̄н та па̄вылн ялэ̄гыт, хоталь ма̄шинал тэ̄лы сыс ат ялсыт. План-нэ̄пакув тох хансылӯв, на̄иӈха̄пув са̄внув па̄влытн па̄г-пухталуӈкве вос вēрмыс. То̄ва порат нāиӈхап мāнь па̄влыт мус ёхтуӈкве  ат  вēрми. 
Ань ты нэ̄пак МЧС колт рӯпитан хо̄тпат ёт хансылӯв. Та̄н ёмащакв ва̄ганыл, хо̄т витэ яныг паты, хо̄т та̄ра ма̄ниг ēмты. Ты план-нэ̄пакув щирыл, лēккарыт ка̄сыӈ ма̄нь па̄выл ялуӈкв вос вēрмēгыт».
