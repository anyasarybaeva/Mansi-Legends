
Россия янытыл я̄ӈк на̄тнэ э̄тпос са̄тыт хо̄талэ – Ра̄тива янытлан хо̄талыг о̄лы. 1895 та̄лт Санкт-Петербург ӯс университетт физико-химический нампа колнакт Александр Попов о̄выл щёс кēрква̄лгыт хосыт ра̄тива щирыл сумыллан суит такталас. Ань та па̄сыл ма̄хум ра̄тива  хо̄тал та янытлыяныл. 
Ханты-Мансийский ав­тономный округт о̄лнэ ма̄хум Москва па̄лыл ра̄­тива хосыт потыртан суе щар о̄выл щёс 1925 та̄лт яныг таквс э̄тпос са̄тыт хо̄талэ̄т хӯнтамласаныл. 
1932 та̄лт рēтыӈ ю̄с­вой э̄тпос ва̄т нупыл атыт хо̄талэ̄т сосса мирув ма̄гыс ра̄тива колнак щё̄­питавес, ос тот округ ля̄х­халыт ловиньтаӈкве пат­вēсыт. 
Тувыл ущ ра̄тива рӯпитан я̄нас кол ва̄р­вес, ётылнув аквтох те­левидение суссылтан утыт щё̄питавēсыт, ос ты коланыл «Югория» ла̄тӈыл пинсаныл. Ты та̄лт округ ра̄тива рӯпитанэ̄тэ па̄сыл 90 та̄лэ то̄влыс.
Никита Калистрато­вич Партанов Ханты-Ман­сийскан ёхтумēт о̄в­лэ̄т та колн рӯпитаӈкве пат­хатас. Ань маныр щирыл тот ма̄хум рӯпитасыт, та̄н­ки халанылт хумус о̄лсыт, ты о̄вылтыт потыртас. 

– Ам 1960 та̄лт я̄ӈк на̄тнэ э̄тпос 9 хо̄талэ̄т Ха̄льӯс район Йильпи па̄­вылт самын патсум. Ам­кинам хота пāсыл но­милум, ма̄н юн акваг ра̄тива хӯнтлысув. 
Ты по­тыртан ма̄нь ху­сапакве ка̄сыӈ щēмьят о̄щсыт. То̄нт ма̄хум тав щи­рēтыл щё̄саныл ураль­тасаныл, а̄лпыл но̄х-ква̄­лэ̄гыт – са̄в­сыр ля̄ххалыт ос то̄рум манхурип хо̄тал ва̄ри, таи хӯнтлэ̄гыт, обед тэ̄нэ̄ныл сыс ёмас э̄ргыт э̄ргавет, э̄типа̄лаг о̄с матыр-а̄тил пӯмщалахтасыт. 
Рāтива приёмник хосыт хӯнтлан потрыт ман э̄ргыт ма̄хум та̄нки ма̄гсыланыл пē­рия̄лсаныл. Потрыт ос э̄ргыт сака э̄руптан порат ра̄тива суе мощ та̄кыщ­нув ва̄рсаныл, ос потыльма ва̄рнэт ма̄гыс щар суй­та̄лыг ва̄рапāлсаныл. 
Ань тыг мус номилум, то̄нт КПСС ва̄рмалит о̄вылтыт хо̄тал палыт потыртаӈкве вēрмысыт, Ленин-о̄йка хансум нэ̄­паканэ о̄с ло­винь­та̄л­вēсыт. Ма̄хум аквта хольт номсуӈкв ос о̄луӈкв ха­нищтавēсыт. 
Ма̄н юн «Океан» нампа ра̄тива хусап о̄щсӯв, а̄тяв тав хосытэ̄т э̄типа̄лаг сы­ресыр ра̄тивастанцият хо̄нтыглас, ля̄ххалыт ман э̄рыгсовыт хӯнтлым ма̄н ёл та оилматавēв. 

Ра̄тивал ма̄ньта̄гыл са­ка пӯмщалахтанум, то̄­ва передачат а̄нумн са­ка мӯстысыт. То̄ванакт ном­сэ̄гум, аман ул то̄нт тамле рӯпатан патхатуӈкве На̄й-О̄тыранумн ла̄ввесум.  
«Югория» нампа колт ам 1990 та̄лт сӯкыр э̄т­посныл рӯпитаӈкве пат­сум. Та порат тув ма̄ньщи ла̄тӈыл ля̄ххал по­тыр­тан хо̄тпа кисвес. О̄влэ̄т тот Рая йигрищум рӯ­питас ос тав по̄хан ми­нас. 
То̄нт та колт Александр Витальевич Ко­нев кӯщаиг о̄лыс. Тыи са­ка номтыӈ ос вēщкатыг о̄л­нэ хум хо̄тпа, сыресыр та̄р­вит ва̄рмалит ёмщакв, номтыӈыщ щё̄пита̄лсанэ, таима̄гыс ма̄хумн э̄руп­тавес. Тав ты āнум ма̄нь­щи ла̄тӈыл ля̄ххал тотнэ хо̄тпаг вистэ. 

1990-ит та̄лытт «Юго­рия» нампа округ теле­ра̄тива-колт сосса ма̄хум ща̄нь ла̄тӈыл потыртан ва̄рмалит са̄вмалтаӈкве патвēсыт. 
Тув ханты ос ма̄ньщи ла̄тыӈ ва̄нэ хо̄тпат кис­маявēсыт. Та щирыл ам коныпалум ханты нэ̄ Раи­са Нетти­на ос Светлана Захарова рӯпитаӈкве вуйвесы̄г ос ля̄ххал тот­нэ рущ редакциян Эдуард Нагуманов ос Светлана Хаустова рӯпитаӈкве ёхтысы̄г. Тэ̄н то̄нт сас Уральский государст­вен­ный университет а̄стла­сы̄г. Ос Ханты-Мансийский педучилище а̄стлам пыг Василий Овсянкин тув о̄с вуйвес. Та̄н аквъёт са̄всыр сап­ра̄нин, ханищтапытн, суссылтапытн ялантасыт ос та̄ра-паттум тэ̄лат урыл ля̄ххалыт хассыт. 

Ща̄нь ла̄тӈыл потыртан колнак урыл
Никита Каллистратович та порат ща̄нь ла̄тӈыл рӯпитан колнакēт пуӈк­тотнэ хо̄тпа урыл ёмас ла̄тыӈ ла̄выс. 
Тыи Алексей Михай­лович Сенгепов, тав педучилищат ханты ла̄тӈыл а̄гит-пыгыт по­тыртаӈкве ханищта­санэ, «Ленин пант хуват» ханты газетан потрыт хансыс ос А̄с-угорский ма̄хум институтт матах­мат та̄л рӯпитас. 
Та сыс ра̄тива ма̄гыс са̄всыр передачат щё̄­пита̄лыс. 1972 та̄лт Россия тармыл жур­налистика Союзын пирмайтавес ос СССР журналистикат о̄выл сте­пень Дипломыл мӯй­луптавес. 
– Ты э̄лумхо̄лас ляпат рӯпитаӈкве щар яныг со̄т о̄лыс, – Никита Партанов ла̄выс, – хо̄тпа нупыл ёмас самыл сунсыс, тувыл такви ла̄тӈе щирыл тэ̄лат ма̄кыг ва̄рсанэ. Ма̄н рӯ­патав ва̄рнэ̄в ма̄гыс та̄­кыщ кисхатнэ хо̄тпаг о̄лыс, хо̄тпан торастахтым нэ̄матыр ат хӯлтыглас, нас мощ э̄лыл ма̄н нупылув а̄рталахтым сунсыс. 

Хо̄т матыр ат ке тор­гамтасӯв, тавēныл нё̄тмил китыг­лаӈкве вēрмысӯв. Ма̄ньлат хо̄тпат тав нуплэ ат кантлысыт, та̄н тав мӯтранэ э̄лаль ханищтым о̄лсыт. Ам ань тамле хо̄тпа по̄хат рӯ­питамум ос о̄лмум ма̄гыс, э̄лаль о̄лнэ посыӈ хо̄талт таве акваг ка̄стылум. 
Тувыл Никита Партанов Москва ӯст Останкино, Шабаловка ос ВГТРК те­лерадиокомпаният ля̄х­хал тотнэ ханищтапн кēтыглавес. Тот журналистика тэ̄лат ёмщакв та̄ра-паттысанэ, са̄всыр те­леведущийт ёт ва̄йхатас ос ищхӣпыӈ утыл рӯпи­тан накыт ка̄салас. Юв ёхтумēт тав ма̄ньщи ла̄т­ӈыл ра̄тива передачат мӯсхалыг щё̄питасанэ. 
Са̄в мирыт халт хумус рӯпитасӯв, о̄лсӯв
То̄нт 1990-ит та̄лытт ма̄хум та̄рвит о̄лупсал о̄лсыт. То̄ват рӯпата та̄л хультсыт, ла̄пкат торыӈ тэ̄нут ат о̄щсыт, сыресыр сыртапыт, са̄ккар ос во̄й талон щирыл тыналавес. Ань та пора иӈ са̄в ма̄хумн номаве, та̄н пēс щирыл воссыг о̄луӈкве ат тахсыт, пуссын э̄лаль о̄лнэ ёмас хо̄тал по̄йкщасыт. 

Яныг ӯст о̄лнэ хо̄тпат ка̄сыӈ хо̄тал матыр та̄рвитын ликмаласыт, аквхурип хо̄тпа то̄нт хунь о̄лыс. Хо̄т ла̄пала̄лавет, матараныл тӯлмантавет, таима̄гыс ма̄хум хал­мал­тахтасыт. Ля̄ххал тот­нэ хо̄тпат ты ва̄рмалит урыл, ва̄им, аквписыг по­тыртаӈкве ат ка̄сащасыт. Ма̄хумн мо̄т ёмас тэ̄лат урыл по­тыртаӈкве э̄рыс, та̄н ном­таныл ул вос са­валасыт, ёмас агтыл пи­нуӈкве э̄рсыт. 
Тувыл телерадиоком­паният рӯпитан хо̄тпат мирыӈ ма̄т та хольт са̄в­сыр ёмас тэ̄лат та̄ра-пат­тыгласыт ос хоты ёмас хо̄тпат о̄вылтыт ра̄­ти­ва хосыт потыртасыт, теле­виденият суссылтасыт. 
Ты рӯпата тох мӯсхалыг э̄лаль тотнэ ма̄гыс Никита Каллистратович ань ак­въёт рӯпитан хо̄тпанэ̄н пӯмащипа ла̄тыӈ ла̄ви. 
– То̄нт Татьяна Фишер ос Тамара Давыдова те­лефонограмма хосыт са̄в ма̄ныл ля̄ххалыл кēтавēг ос та̄наныл мо­лях щё̄питаӈкве ос э̄лаль ма̄нь ля̄ххалыт хаснэ ма̄­гыс Нина Николаевна Копнован тотыглавēсыт. Тав щё̄питасанэ ос Вя­чеслав Керамович Аске­ров та̄наныл та̄ра ра̄тива хосыт ловиньтас. 
Любовь Васильевна Лущай округт о̄лнэ ма̄хум урыл сака пӯмыщ потрыт хансыглас. Та̄н пуссын а̄нумн ля̄х­халыт ман пот­рыт ном­тыӈыг хансуӈкве нё̄тсыт, матыр-а̄ти хӯлтсыт. Ма­нах щёс ля̄ххалыт ём­щакв ловиньтан ма̄гыс ам Валентина Сергеевна Матвееван, звукорежиссёр нэ̄н, ханищтавēсум. Аман хота мус тав вē­ритым а̄нумн ла̄выглас: «Ты ла̄тӈытыл йильпииг о̄вылтэ̄лын», ос ам ля̄х­халум о̄ста йильпииг ловиньтылум. 

Та та̄р­вит та̄лытт Тамара Емелья­новна Сутягинан, телера̄тива колт кӯщай нэ̄н, ма̄н пуссын сака ём­щакв нё̄твесӯв. 
То̄ванакт рӯпата ол­нанув ойтуӈкве та̄ра ат вēрмавет, то̄нт тав тэ̄нут тыналан хо̄тпат ёт потыртахты ос а̄рнтаг тэ̄нут выг. 
Тувыл ма̄н ётув рӯпи­тан нэ̄т та̄наныл ла̄кква-уртыяныл ос сэ̄л­нэ олн пēнтсылув ка̄сыӈ хо̄тпав тэ̄нут хурыгсовыл мыганыл. 

Ма̄навн та порат рӯ­питам ӯс кӯщай хум Вла­димир Яковлев нё̄тыс. 
Тох та та̄рвит та̄лытыт ма̄н, «Югория» нампа колувт рӯпитан хо̄тпат, акван-потыртахтым, ак­ван-нё̄т­хатым о̄лсӯв. 
Ма̄хумн ань о̄с аквтох э̄лаль о̄луӈкве э̄ри, та̄к­сарыг о̄лнэ нак вос о̄щсӯв.
Тамара Мерова
