
Акв ма̄ньщи а̄ги Анна Анямова 2002 та̄лт таквсы «Лӯима̄ сэ̄рипос» газетат рӯпитаӈкве патыс. Тав Са̄пса ӯс ēрыл Тēрасколыӈъя па̄вылныл о̄лы. Аня школа а̄стламе юи-па̄лт юн оматэ палт о̄лыс, акв порат Т.С. Гоголева та̄н нупыланыл ялыс, тот лӯсум ма̄ньщи ма̄хманув ёт хо̄нтхатыглас, то̄нт ты тав номылматас — Аня э̄лаль вос ханищтахты.
Ос 2000 та̄лт тэ̄лы Ха̄льӯс район Ло̄пмус па̄вылт ма̄хум Ӯй йӣквуӈкве атхатасыт, то̄нт Аня Татьяна Степановнан тув мӯйлуӈкве тотвес. Та юи-па̄лт Ягримн тēтвес, тӯяг мус тот курсыт ханищтахтас. Ос туи 2000 та̄л лӯпта э̄тпост Ханты-Мансийскын э̄лаль ханищтахтуӈкве ёхтыс. Тыт о̄влэ̄т Нижневартовский пединститут филиалэ̄т ханищтахтас, ётыл ня̄врамыт пуссын Югорский университетн ва̄нтлуптавēсыт. То̄нт Анна газетан рӯпитаӈкве во̄ввес, тох тав хо̄тал охса ханищтахтас ос мо̄т хо̄тал охсат рӯпитаӈкве ха̄йтыс. Са̄в ёмас хурит Ивдельский районт о̄лнэ ма̄хманэ урыл ва̄рыс, то̄ва пēс хурит, то̄ват такви юв ялантамēт по̄слысанэ. Оматэ, рӯтанэ потырта̄лум пēс потрыт, мо̄йтыглāлум мо̄йтыт нэ̄пакн хансыс. 
Командировкатын яланта̄лыс, тот яныг ма̄хманув ёт хо̄нтхатыглас, та̄н потраныл газетан тотыс. Анна такви ла̄тӈе сака ёмщакв ва̄гтэ, ты коныпал рущ ла̄тӈыл ос ма̄ньщи ла̄тӈыл хансуӈкве университетт ханищтахтас. Таима̄гыс тав потранэ ловиньтаӈкве сака кӯпнит, ёмас ос пӯмыщ, щар ма̄к ма̄ньщи щирыл о̄лэ̄гыт. 
Ханищтахтын ма̄ныл а̄стланэ̄т порат хум ва̄рыс, о̄йкатэ ма̄ньщи хум Леонид Ильич Алгадьев, ань тэ̄н Ха̄льӯс район Хулюмсӯнт па̄вылт о̄лэ̄г. Коля пыгēн са̄тыт классыт ханищтахты, Надя а̄гитэ̄н атыт классын яланты. Тэ̄н о̄йкатэ̄нтыл ня̄врамаген ёт юн ма̄ньщи ла̄тӈыл потыртэ̄г, а̄гиягēн-пыгагēн тэ̄нти ла̄тӈыл ёмщакв торгамтэ̄г ос потыртэ̄г. 
Анна о̄ныпе Галина Константиновна Алгадьева Хулюмсӯнтыт ма̄ньщи па̄вылт о̄лы, ня̄врамыг акваг щащēкватэ̄н палт ялантэ̄г. Ань Анна оматэ Александра Васильевна Анямова ащирма сыс а̄гитэ палт о̄лы, Тēрасколыӈъя па̄вылт тактēт о̄луӈкве та̄рвитыӈ, яныгпа̄лаг ēмтыс, вит тотуӈкве, на̄ив атуӈкве торыӈ ат вēрми. Юв кос вораты, тэ̄лы сыс а̄гитэ̄н юв ань ат та̄ртаве. 
Анна Николаевна ань юи-о̄выл нила та̄л А̄с-угорский институтт рӯпиты, ма̄ньщи мо̄йтыт, потрыт акван-атыянэ, мощēртын нэ̄пакыг ва̄равет. То̄ва порат рущ мо̄йтыт ма̄ньщи ла̄тӈыг толмащлыянэ. Тамле ты пӯмыщ ос э̄рнэ рӯпата ва̄ри. Колта̄глэ пуста̄гыл вос о̄лэ̄гыт, са̄в со̄т, са̄в щунь вос о̄ньщēгыт!
 
