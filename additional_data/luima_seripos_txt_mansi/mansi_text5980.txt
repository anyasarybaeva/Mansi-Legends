
Юн ӯнлымав, мощēртын э̄тпосыг ты ēмты. Ань са̄в рӯпитан колыт та̄нти ма̄хманыл рӯпата та̄л хультуптыяныл. Та̄н олн сэ̄луӈкве ат вēрмēгыт, таима̄гыс та̄нанылн олн ойтуӈкв та по̄йтсыт.
Ты та̄рвитыӈ ва̄рмаль Центр занятости кол акваг та̄ра-паттым о̄нь­щи­тэ. Ань рӯпата та̄л хультум ма̄хум мощēрт пуссын та̄н палтаныл тах ёхтэ̄гыт. 
Ма̄хум ӯргалан ма̄гыс Россият Трудовой кодекс нампа яныг са̄ккон о̄лы. Таве ка̄сыӈ хо̄тпан ёма­щакв ловиньтаӈкве ос ва̄ӈкве э̄ри. Тот хансым о̄лы, кӯщай э̄лмхо̄лас по̄хан тēтуӈкв вēрми ман а̄ти. Ос тох ēмтыс те, маныр э̄лаль ва̄руӈкв э̄ри. 
Рӯпата та̄л хультум хо̄тпат Центр занятости кол па̄лыл тамле ла̄т­ӈыл ань тēтавет:
– На̄н мори сака ул номсахтэ̄н, ул кантлэ̄н, роттыг о̄лэ̄н. Ляпа рӯ­танын палт ялэ̄н, та̄н ётаныл потрамēн. Ва̄нэ хо̄тпанын титыглэ̄н, э̄рыӈ, та̄н нё̄туӈкв вēр­мēгыт.
– Мо̄т рӯпата тинсэ̄н. Нас юн ӯнлым, рӯпата хо̄нтуӈкв ат ро̄ви. Мо̄т-мо̄т ма̄т тисхатэ̄н, титыг­лахтэ̄н. Э̄рыӈ, матыр йильпи рӯпата ва̄руӈкв таӈхегы̄н, то̄нт ос я̄нас щирыл рӯпитаӈкв вēр­мегы̄н.
– Мо̄т ма̄т рӯпитаӈкв о̄с кос ро̄ви. На̄н са̄в та̄л акв ма̄т те рӯпитасы̄н, мо̄т рӯпата урыл о̄с ти­тыглахтэ̄н. Тот манса̄вит олн ойтаве, ты йильпи рӯпата ва̄рнэ ма̄гыс, э̄рыӈ, ханищтахтуӈкв э̄ри, тох ла̄вавēн те, та̄ра ка̄­сащēн.
– Ань ты йист рӯпата тиснэ хо̄тпатн акв нэ̄­пак щё̄питаӈкв э̄ри. Тот на̄нти урынтыл маныр э̄ри, пуссын хансэ̄н. Ты нэ̄пак рущ ла̄тӈыл ре­зюме-нэ̄пакыг ла̄ваве. Та нэ̄пак-ло̄мт са̄всыр рӯпата колытн акваг тēтса̄луӈкв э̄ри, вос ловиньтаве. 
То̄ванакт лов арыг­тем са̄всыр колытн тав ты тēтаве. Рӯпата минэ то̄ва колыт ювле ла̄тыӈ хансэ̄гыт, то̄ват нэ̄ма­тыр ювле ат ла̄вēгыт. Нас мощ ӯрхатуӈкв э̄ри.
– Центр занятости колн ялэ̄н. На̄н рӯпата та̄л хультум па̄сныл та колн та̄ра минэ̄н. Тот рӯпитан хо̄тпат та̄нти рӯпатаныл ёмащакв ва̄­рияныл, на̄н ётын та̄н тах потыртэ̄гыт, нё̄тэ̄­гыт. Нэ̄пакыт ёмащакв хан­сым те о̄лэ̄гыт, та колныл олныл миӈкв патавēн, ты нё̄тмил тох ла̄ваве«пособие по безработице».
Тувыл та̄н матыр мо̄т рӯпатан ханищтах­туӈкв на̄нан тēтуӈкв вēрмияныл. Та̄ра ка̄са­щēн, ат те ка̄сащегы̄н, тыи о̄с лю̄ль, тох ва̄руӈкв ат ро̄ви. 
Ань ма̄хум тох по­тыртэ̄гыт – «Рӯпата та̄л хультэ̄гум те, а̄нумн э̄лаль маныр ва̄руӈкв?»  Ма̄н ань ты ла̄вēв – сака ул кантлэ̄н, ул сав­лэ̄н, номтанын ул вос савалэ̄гыт. Тох ёмащакв номсахтуӈкв патэгы̄н те, то̄нт о̄лупсан э̄лаль кӯпнитыг тах мины.
Матыр титыглахтын ла̄тыӈ о̄ньщегы̄н те, ты телефон хосыт ти­тыглахтэ̄н: 8(3467) 32-05-17. КУ ХМАО-Югры «Ханты-Мансийский центр занятости на­се­ления».
Ты потыр ма̄ньщи ла̄тӈыл Валентина УЗЕЛЬ хансыстэ
