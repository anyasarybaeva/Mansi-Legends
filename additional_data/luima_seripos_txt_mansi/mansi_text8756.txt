
Ка̄сыӈ та̄л округувт «Спасти и сохранить» нампа ма̄-вит ӯргалан ва̄рмаль вāрыглаве, тох 20 тāл сыс ēмталас. Мāхманув ты кастыл яныг рӯпата вāрēгыт ос мӯйлын хōтпат ты янытлан хōталыт сыс мӯйлэ̄гыт.
Конкурсыт но̄х-патум хо̄тпат наманыл ла̄ввēсыт ос округ кӯщай ва̄ӈын нэ̄ Ольга Анатольевна Литова тāнанылн мӯй­лупса ос янытлан нэ̄па­кыт мӯй­луптас. Ма̄-вит ӯр­галан мāхум ос тāн рӯ­па­таныл урыл тох лāвыс: 
– Ам нāнан яныг пӯмащипа лāвēгум, нāн «Спасти и сохранить» нампа экологический акцият са̄всыр тэ̄лат вāрēгын.
20 тāл сыс ты тэ̄лат мāн э̄лаль тотэ̄в, 87 мōт хōн мāныл мāхум ōлэ̄гыт, 82 регионыт 6 млн арыгкем мāхум ма̄-вит ӯргалан ва̄рмаль ёт рӯпитэ̄гыт, мāньлат хōтпат ос ня̄вра­мыт ты кастыл сака ёмас вāрмаль вāрēгыт.
2009 тāл пāсныл окру­гув мā-вōй ос газ нōх-винэ, хоты предприятият мā-вит ӯргалэ̄гыт, тāн мӯйлупсал аквписыг мӯй­луптāлавет.
Предприятият, хōт 1 млн тоннаныл сāвнув мā-вōй нōх виве: ООО «Петротэк-Нефть», ПАО «Варьеганнефть» кӯщаиг янытлавесы̄г.
Предприятият акваныл ос ат млн тонна мус тāл сыс нōх-винэ ООО «Ритэк» висыт, кӯщай хум Максим Григорьевич Борисов мӯйлупсал майвес.
Ат тоннаныл сāвнув мā-вōй нōх-винэ пред­приятият халт ООО «Салым Петролеум Деве­лопмент» лāввес, кӯщай хум Михаил Иванович Ковалев яныг мӯйлупсал янытлавес.
Ты тāл «Экологическая премия имени Г.Ф. Бухтина» нампа йильпи пре­мият мирколыт щё̄пи­тасыт, нōх-патум хōтпат Мария Геннадьевна, ты Геннадий Федорович тав āгитэ, мӯйлупсал муйлуптасанэ.
Нижневартовск ӯст ос Нефтеюганский районт ты тāл мā-вит ӯргалан мāгыс сака ёмас рӯпата вāрсыт, «Северный форум» кӯщай хум Владимир Николаевич Васильев ос тот ōлнэ мирколт рӯпи­тан хōтпат мӯйлуптасыт.
2004 тāл пāсныл ты рӯ­пата ЮНЕСКО ёт аквъёт вāрēгыт, Российская Федерация ос ЮНЕСКО мо̄т хо̄т ма̄т рӯпитан хōт­пат ты проектыт ёт э̄лаль рӯпитэ̄гыт.
Российский Федерация ЮНЕСКО МИД вāрмалит палт рӯпитан нэ̄ Ксения Александровна Гавер­довская ты кастыл ос Ханты-Мансийск ӯсн ёхталас, тав «Эколидер -2023» нампа номина­цият нōх-патум мāхум яныг мӯйлупсал мисанэ: Лидия Нико­лаевна Кечина – инженерыг ПАО «Слав­нефть-Мегион­нефте­газ» Мегион ӯст рӯпиты, Жаннат Зарлыхановна Джума­газиева – ня̄вра­мыт уральтан нэ̄г «Ряби­нушка» нампа колт Покачи ӯст рӯпиты, Илида Мансуровна Акбашева, ня̄врамыт ханищтан нэ̄, Югорск ӯст ōлы ос Венер Ибрагимович Каипов Мегион ӯст «Нёхыс» нампа вōр ӯргалан колт рӯпитан кӯщай янытлавес.
«Нёхыс» нампа во̄р ӯр­галан кол 20 тāлэ тōвлыс. Мāн ханищтан ня̄врамыт ёт сāвсыр яныг мӯйлупсат ōньщēв, аквписыг нōх-патэ̄в. 4-11 класс яныт ня̄врамыт тāнки ōлнэ мāт мā-витаныл ос ӯйхулыт ханищтэ̄гыт, ӯргалэ̄гыт, аквписыг сāвсыр рӯпа­та­ныл конкурсытын кēтэ̄­гыт, кāтыл сāвсыр пор­масыт вāрēгыт ос товлыӈ ӯйри­щит тыттын ма̄гсыл тōтап-сов вāрēгыт» - ты урыл Венер Каипов лāвыс.
Оксана АЛБИНА
