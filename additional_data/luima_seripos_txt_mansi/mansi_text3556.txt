
Ня̄врамыт тэ̄ланыл ёт рӯпитан кӯщаит округ мирколт акван-атхатыгла̄лсыт ос ня̄врамыт туи ӯщлахтын, пусмалтахтын ва̄рмалит урыл потыртасыт. Сапра̄нит Всеволод Кольцов, губернатор ва̄ӈын кӯщай хум, ты тэ̄лат о̄вылтыт ла̄тыӈ ла̄выс. Округ янытыл мо̄т кӯщаитн ищхӣпыӈ ут хосыт потрыт пуссын хӯнтлувēсыт ос э̄рнэ торыг та̄нки матыр ювле потыртасыт.

	Всеволод Кольцов акван-атхатам ма̄хумн ла̄выс, ань ня̄врамыт ӯщлахтын, пусмалтахтын колытн миннэ лё̄ӈханыл ос тот о̄лнэ пораныл акваг уральтым о̄ньщавет. Тот рӯпитан хо̄тпат ань са̄всыр ва̄рмалит тармыл аквъёт пуӈктотэ̄гыт. Ты тэ̄лат ань пуссын российский са̄кконытн хасвēсыт. Та̄н ка̄сыӈ ма̄т вос ва̄вет ос та̄нки ма̄нанылт о̄лнэ ӯщлахтын колыт аквтох ёмщакв вос щё̄питыяныл.

	Юграт ка̄сыӈ та̄л ня̄врамыт са̄вмēгыт, таима̄гыс ӯщлахтын колыт э̄лаль вос рӯпитэ̄гыт, та̄наныл лап-пантуӈкве щар ат ро̄ви. Тувыл то̄ва а̄гирищит-пыгрищит туи сыс нэ̄мхотталь мо̄т ма̄н ат яланта̄лэ̄гыт, туп та̄нки о̄лнэ ӯсаныл, па̄вланыл ляпан ӯщлахтуӈкве кēтыглавет.

	Елена Немчинова, мирн нё̄тнэ департаментыт кӯщай ва̄ныӈ нэ̄, потыртас: «Ань 2017 та̄лт а̄гит-пыгыт ёмщакв ӯщлахтынэ̄ныл ма̄гыс 2,1 млрд. солко̄ви та̄стувес. Ты олныт ма̄гыс 228 со̄тыра 693 ня̄врамыт хо̄т-а̄ти ӯщлахтуӈкве вēрмēгыт. Та̄н халанылт 41 со̄тыра 513 савалапыг хультум манос нуса щēмьят о̄лнэ ня̄врамыт путёвкал мивет.

	Округ янытыл 570 са̄всыр ӯщлахтын колыт рӯпитаӈкве щё̄питавет, тот 93 со̄тыра 856 ня̄врамыт ӯщлахтэ̄гыт ос пусмалтахтэ̄гыт. Ты та̄л Пыть-Ях ӯст о̄выл щёс палаткаӈ лагерь щё̄питаве, Нижневартовск ӯст а̄гит-пыгыт смена щирыл рӯпитан коныпал ӯщлахтуӈкве патэ̄гыт. Тувыл ща̄рыщ ва̄тан 29 со̄тыра 875 ня̄врам тах ялэ̄гыт».

	Ща̄нит-а̄щит та̄нки о̄лнэ па̄вланылт ня̄врамыт ёт рӯпитан ма̄хумныл путёвка вос китыг-лэ̄гыт. Ань ӯщлахтын колыт наманыл пуссын образование ос ма̄ньлат ма̄хум департамент ло̄псэ̄т хансым о̄лэ̄гыт. Матыр-а̄ти ат ва̄нэ тэ̄лат тот та̄ра-паттуӈкв ро̄ви. Ос ищхӣпыӈ ут хосыт анкета-нэ̄пакыт хумус мӯсхалыг хансуӈкве э̄рēгыт, на̄н ка̄сыӈ школат вос потыртавēн ос суссылтавēн.
