
Нэ̄пак ловиньтан округ колт ты э̄тпост са̄в ма̄хум акван-атхатыгласыт. Андрей Тарханов хансум стиханэ нила нэ̄пакыг уртым йильпииг та̄ратавēсыт. Ка̄сыӈ нэ̄пак такви нам о̄ньщи. Хум о̄лмēт о̄выл ло̄псытытн хансум: «Ам э̄руптан э̄квамн, юртнэ̄мн, а̄нум акваг торгамтан ос акв номтыл ка̄сащим о̄лнэ хо̄тпан Антонина Тарханован щё̄питаслум».

	О̄йка а̄тимыг ēмтме порат тав рӯпататэ Антонина Фёдоровна э̄кватэ э̄лаль ва̄рыстэ. Ётыл ты нэ̄пакыт тэ̄н аквъёт хумус щё̄питаӈкве патыгла̄лсанэ̄н, тох ань э̄лаль ва̄рвēсыт. Акв нэ̄пак суснэ ма̄гыс э̄кватэ̄н майлувес. Тав ка̄тыт пувиньта̄лыстэ, сунсыстэ, номтэ ёмас о̄лыс. Ань тох ēмтыс, ты нэ̄пакыт тāратавесыт, ос э̄кваг-о̄йкаг сас а̄тимыг.

	Та хо̄талт ты хо̄тпаг ка̄стувесы̄г, мӯй ма̄хум Андрей Тарханов стиханэ ловиньтасыт, юртаныл ёмас ла̄тыӈ ла̄всыт ос тувыл пуссын нэ̄пакыл мӯйлуптавēсыт. Тот о̄выл нэ̄пак «Снежная симфония» намтым о̄лы, китыт — «Дыхание язычества», хӯрмит — «День борения», нилыт — «Храм милосердия».

	О̄выл нэ̄пакēт Наталья Рогачева, филология наукат учёныиг о̄лнэ нэ̄, тав Андрей Тарханов о̄вылтыт потре хасвес. Тувыл нилыт нэ̄пакт ос критикыг о̄лнэ хум Константин Яковлев потранэ хасвēсыт. Потрыт английский ла̄тӈыл толмащлым о̄с о̄лэ̄гыт. Ты нэ̄пакыт Екатеринбург ӯст ва̄рвēсыт, акв со̄тыра са̄витыг та̄ратавēсыт.

	Та̄наныл ловиньтан ма̄гыс на̄н нэ̄пак ловиньтан колт китыглахтэ̄н.
