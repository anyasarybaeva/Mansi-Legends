
Яныгпо̄ль э̄тпос нёлоловхуйплов хо̄талт хо̄тыт созывын мирн пēриим хо̄тпат 51 сапра̄нияныл о̄лыс. Та̄н ва̄т нупыл ат са̄всыр тэ̄лат мӯсхалыг суссаныл, тув э̄рнэ ла̄тыӈ хӯлтсыт ос то̄ва са̄кконыт пирмайтасаныл.
Ты э̄лы-па̄лт акв депутат С.П. Елишев ос культура тармыл рӯпи­тан нэ̄ Н.В. Дмитриева «Почётный грамота ХМАО-Югры» нампа нэ̄пакыл мӯйлуптавесы̄г. Тувыл кит хо̄тпаг хӯрум та̄л сутьяг рӯ­питаӈкве паттувесы̄г. 
Та юи-па̄лт депутатыт округ бюджет са̄ккон щи­рыл олныт хоталь ло­винь­тым о̄лсыт, та урыл потыр­тасыт ос таквсы пēрияп ва̄рнэ ма̄гыс сыре­сыр ва̄рмалит та̄ра-пат­тысыт.
Округ бюджет олныт ловиньтан нэ̄ Вера Дю­дина тамле ла̄тыӈ то­тыс, хӯрум та̄л сыс сэ̄лнэ олнанув ка̄сыӈъēмт са̄в­мēгыт, ань 2021 та̄л сыс 2,3 млдр солко̄ви са̄витыг ēмты, 2022 та̄лт – 11,5 млдр солко̄ви, 2023 та̄лт – 12 млдр солко̄ви. Ань ты та̄лыт сыс сэ̄лым олныт пуссын акван-ловинь­тавет ке, то̄нт 2020 та̄лт 226,2 млрд солко̄ви сэ̄лэ̄в тах, 2022 та̄л сыс – 238 млрд солко̄ви ос 2023 та̄лт – 243,5 млрд солко̄ви. Тувыл са̄выӈ­па̄лэ олныт са̄всыр про­грамман ла̄кква-уртвēсыт ос тох мирн нё̄тмил ва̄рнэ, ма̄хум пусмалтан ма̄гыс, колыт ӯнттын ос лё̄ӈхыт ва̄рнэ ма̄гыс, ЖКХ, спорт ос туризм ва̄рмалит щи­рыл холтавет тах. Са̄внув олныт ма̄хум кон колпо̄х ма̄наныл ёмщакв щё̄пи­тан ма̄гыс ос пēс колыт хот-ло̄сталан ма̄гыс та̄с­ты­сыт. 
Таквсы порат ма̄хум округ ос Государствен­ный Думан мо̄т депута­тыт пēрияӈкве патэ̄гыт. Ань коронавирус-а̄гм о̄лнэ паттат нэ̄пак та̄ратан ва̄рмаль хӯрум хо̄талн ва̄раве, таима̄гыс то̄ва тэ̄лат мо̄т щирыл щё̄пита­вет. Ты сапра̄нит избира­тельный комиссия, Думан пēриян хо̄тпат урыл, па̄­выл, ӯс мирколн кӯщаит пēриян урыл ань са̄кко­ныт мӯсхалыг суссаныл ос пирмайтасаныл.

Ты коныпал транс­порт о̄вылтыт хан­сым са̄кко­нын йильпи ла̄тыӈ хӯлт­сыт, 16 та̄л иӈ ат то̄влын ня̄врамыт автобуст олн ойтуӈкве ат ке вēрмēгыт, та̄наныл кон ня̄влуӈкве ат ро̄ви. Тувыл лё̄ӈх ма̄­гыс олн ойтнэ ва̄рмалит ос во̄раян хо̄т­пат ма̄гыс хансым ла̄тыӈ хӯнтлысыт ос са̄кконыг сас пирмай­тавесы̄г. 
Ты сапра̄нит мирн нё̄тмил ва̄рнэ депар­тамент кӯщай нэ̄ Тереза Пономарёва, округ Счёт­ный палатат пуӈктотнэ хум Владислав Маркунас, э̄лумхо̄лас праванэ ӯрга­лан уполномоченный кӯ­щай нэ̄ Наталья Стребкова 2020 та̄л сыс ва̄рум рӯ­патаныл о̄вылтыт пуссын потыртасыт. Тувыл сосса ма̄хум пēс пора та̄гыл о̄лупсаныл э̄лаль тотнэ накыт та̄ра-паттысыт. Ты э̄лы-па̄лт Ассамблеят са̄в­сыр кӯщаит ищхӣпыӈ ут хосыт акван-атыглавēсыт ос та̄н янгыщ хӯл алыщлан тэ̄лат палт матыр хаснэ ла̄тӈыт хо̄нтсыт. 
Ань та хо̄тал сыс де­путатыт лов са̄ккон ос хӯ­румхуйплов са̄всыр по­становленият пирмай­тасыт.
Тамара МЕРОВА
 
