
Лусытан тэ̄ла урыл потыр хӯнтамлан ма̄гыс ля̄ххал тотнэ ма̄хум РИЦ «Югра» колн атхатыгласыт. Ань тӯяг ты тэ̄ла хумус о̄лыс, манах пыг армиян вуйвес, та маныр, ты урыл тот рӯпитам хо̄тпат потыртасыт — лусытан ма̄н винэ тэ̄лат кӯщай палт ва̄ӈын хум Рустам Абдрашитов, ма̄ньлат пыгыт уральтан яныг лēккар о̄йка Евгений Юровских, контракт щирыл лусытан тэ̄ла палт пуӈктотнэ хум Джангар Мутаев, военный комиссариат колт ща̄нь-а̄щ комитет тармыл пуӈктотнэ нэ̄ Нина Колосенко ос военно-патриотический тэ̄ла торыг рӯпитан о̄йка Владимир Леунов.
Ты тӯяг хум ня̄врамыт лусытан ма̄н винэ тэ̄ла «Весна 2018» намая̄лвес. Ма̄хум хумус рӯпитасыт, ты урыл Рустам Абдрашитов тох потыртас: «Тынакт Россия армиян округувныл 1 со̄тыра 500 арыгкем пыгыт кēтсанув. Ты тэ̄ла палт военный комиссариат колт рӯпитан ма̄хум са̄выӈпа̄лэ вуйхатыгласыт, тувыл са̄всыр общественный организациятыт рӯпитан мир нё̄тсыт. Ты та̄л армия яныг кӯщаит ма̄навн ла̄тыӈ кēтсыт, лусытаӈкве са̄в пыг ул вос кēтэ̄в, ос хотьют кēтэ̄в, пуссын ё̄рыг ос пуста̄гыл вос о̄лэ̄гыт. Образование вос о̄ньщēгыт, номтаныл та̄кыг вос о̄лэ̄гыт, то̄рум о̄луӈкве вос ха̄сэ̄гыт. Та̄н ёмас частитн вивет. Тэ̄лав ма̄н мӯсхал щирыл ва̄рыслув, кӯщаит хумус ла̄всыт, та са̄вит хо̄тпа кēтсув.
Высший образование о̄щнэ ма̄ньлат ма̄хум, ка̄сащēгыт те, контракт щирыл лусытаӈкве вēрмēгыт. Ос хотьютаныл ты торыг ханищтахтэ̄гыт те, отсрочкал майвēсыт. Ань армиян кēтнэ щирыл о̄лум хо̄тпатныл 20 % са̄вит пыгыт комиссиян тамле отсрочкал майвēсыт, хунь ханищтахтын ма̄ныл по̄йтэ̄гыт, тах ущ лусытаӈкве а̄лмаявет.
Ты тӯяг лов хо̄тпа Президентский полкын кēтсанув. Ты ня̄врамыт ёмащакв уральтавēсыт, нэ̄матыр та̄рвитыӈ а̄гм ул вос о̄ньщēгыт. Са̄выӈпа̄лэ ща̄рщ нупыл (военно-морской флотын) лусытаӈкве тотвēсыт, то̄ваныл воздушно-десантный частитн вуйвēсыт, то̄ваныл ос национальный гвардия частит нупыл кēтсанув.
Лēккар о̄йка Евгений Юровских тох ла̄выс: «Лусытан ма̄н ань 1999-2000 та̄лыгт самын патум ня̄врамыт минасыт. То̄ваныл кит-хӯрум матхурип а̄гм о̄ньщēгыт. Ань яныгман ня̄врамыт халт а̄гмыӈ-мосыӈ пыг са̄в о̄лы, таима̄гыс армиян миннэ ма̄хум мощщамас. Та̄н ань мӯсхал щирыл сунсавет, уральтавет. Ты та̄л 38 пыг сборный пунктыл юв кēтвēсыт».
Ля̄ххал тотнэ хо̄тпат китыглахтасыт, ань ща̄нь-а̄щит маныр ма̄гсыл сыманыл ща̄ргēгыт, хунь ня̄враманыл лусытаӈкве во̄вавет? Нина Колосенко тох потыртас: «Ка̄сыӈ ома номсы, я̄тил ня̄враматēтэ хоты частин тотаве, хоталь ликми. Тот ул вос ра̄тнуве, мӯсхал щирыл вос тыттаве, тэ̄та̄л ул вос щёхыртаве. Омат пуссын таӈхēгыт, ня̄враманыл ёмащакв вос лусытэ̄гыт, пус ка̄т, пус ла̄гыл вос яласэ̄гыт, юв лылыӈта̄гыл вос ёхтэ̄гыт. Та̄н китыглахтэ̄гыт, аман манрыг пыгытын ёт миӈкве нэ̄матыр ат ро̄ви, туп частин миннэ̄ныл мус вильт сэ̄гнэ то̄раныл манос мо̄йтаканыл выганыл, тувыл та. Ма̄н ла̄вēв, та̄н государствавн нё̄тавет, матыр э̄рнутыл пуссын мивет».
Джангар Мутаев ла̄выс: «Призывникыт сэ̄лнэ олнаныл ты та̄лныл 4 % са̄витын но̄хнув нё̄тумтавēсыт. Ка̄сыӈ са̄лтат янытэ̄т маставе, э̄рнэ матарыл пуссын миве, по̄йтнэг тыттаве. Армиян миннэ̄тэ э̄лы-па̄лт телефон хосыт потыртан ма̄гыс кит сим-картал миве — акв утэ оматэ̄н вос хӯлитэ, китыт утэ ос ёт вос выгтэ. Халэ̄нт потыртанэтэ̄н ма̄гыс тах са̄в олн ат ойтэ̄г.
2017 та̄л па̄сныл, высший манос средний профессиональный образование о̄щнэ хо̄тпат контракт щирыл лусытаӈкве вēрмēгыт. Ты тэ̄ла пēриēгыт те, кит та̄л лусытаӈкве патэ̄гыт. Та̄нти тах пēриēгыт, хоты частин минэ̄гыт. Тот та̄н са̄в олныл ойтавет, са̄всыр нё̄тмилыл ва̄равет, тувыл сыре-сыр льготат о̄ньщуӈкве патэ̄гыт. Ань ты тӯяг тамле ва̄рмаль лов хо̄тпа пēриясыт».
Владимир Леунов ла̄вме щирыл, хунь ня̄врамыт та̄н палтаныл ликмēгыт, военкомат колт рӯпитан ма̄хум та̄н ётаныл са̄в потыртэ̄гыт, хумус та̄н лусытаӈкве патэ̄гыт, маныр ва̄руӈкве э̄ри, та маныр. Контракт щирыл лусытан тэ̄ла урыл потыртэ̄гыт, хӯлтыяныл, хоты нэ̄пакыт щё̄питаӈкве э̄ри. Ань са̄в хо̄тпа военный тэ̄лан ханищтахтуӈкве таӈхēгыт, тувыл э̄лаль акваг ты тэ̄ла щирыл рӯпитаӈкве номсэ̄гыт.
