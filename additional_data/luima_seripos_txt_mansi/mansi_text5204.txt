
Ма̄н ма̄хманум ня̄враманыл ёт округув янытыл хо̄т ӯщлахтуӈкве вēрмēгыт, торыӈ аты ва̄ганыл. Ам ань Сургут ӯс ляпат о̄лнэ ня̄врамыт пусмалтан кол урыл хансэ̄гум, рущ щирыл тав ла̄ваве – «Сургутский центр социального обслуживания населения». 
Ня̄врамыт тув тотнэ̄ныл порат о̄влэ̄т лēккарытын сунсавет ос манарыл та̄наныл пусмалтаӈкве хансавет. Тот хӯрум отделение о̄лы, о̄выл отделеният ня̄врамыт ща̄нь-а̄щ та̄л о̄ньщавет, тот ва̄т нупыл акв хо̄тал мус ӯщлахтуӈкве ро̄ви. Тув 3 та̄лныл ос 10 та̄л яныт ня̄врамыт вивет, та̄н ётаныл воспитателит рӯпитэ̄гыт, по̄слуӈкве, ка̄тыл матыр-а̄ти ва̄руӈкве ханищтавет, са̄всыр процедуратын ва̄нтталавет. 
Титыт отделеният а̄гмыӈ-мосыӈ, сакватахтам ня̄врамыт оманыл ос а̄тяныл ёт ӯщлахтуӈкве ёхталэ̄гыт. Ё̄мыгтаӈкве ат вēрмын а̄гирищит-пыгрищит ма̄гсыл матыр э̄рнэ коляскат, пēринат о̄лэ̄гыт, та̄н ётаныл тот пēргатахтыглаӈкве ма̄хманылн кӯстырнув. Ня̄врамыт пувлын ваннатын тотыглавет, электропроцедуратыл ва̄рыглавет, хотьют по̄слуӈкве вēрми – ханищтавет, пластилиныл, ра̄ктыныл са̄всыр хурит таӈрēгыт. 

Хӯрмит отделение са̄в ня̄врамыӈ щēмьят ма̄гсыл рӯпиты. Тув хӯрум ос тувыл са̄внув ня̄врам о̄щнэ ща̄нит манос а̄щит ня̄врамыӈ та̄гыл ӯщлахтуӈкве ёхталэ̄гыт. О̄с аквтох, та̄н оманылн пувлуӈкве тотыгпа̄лавет, алпияныл массажил ва̄-равет, хунь ома пуссын ня̄враманэ ёт ат а̄лыми, та̄н ётаныл воспитателит рӯпитэ̄гыт, хоталь э̄ри, ха̄йттавет. 
Хо̄тыл сыс пуссын ат щёс тыттавет, сака ёмас, атыӈ, по̄ртыӈ тэ̄нут тот ва̄раве. Ты коныпал лӯптаӈ ща̄ил айтавет, нēр хольт ва̄рим коктейлил ня̄врамыт тыттавет. Э̄типа̄лаг каснэ яныг колнакн ялуӈкве ро̄ви, тот та̄н ёнгалтавет, ню̄нсалахтыглаӈкве ханищтавет.   
Алла Устюгова, хӯрмит отделеният кӯщаиг рӯпитан нэ̄, ла̄выс, та̄н центранылт ка̄сыӈ э̄тпос ёхтын ос ювле миннэ хо̄талыт хансым о̄лэ̄гыт, тув ня̄врамыт тит манос хӯрум са̄тын вуйлавет. Оманыл, а̄тяныл ос та̄н ётаныл тот мӯсхал щирыл ӯщлахтэ̄гыт, пусмалтахтэ̄гыт.
Анастасия Лоскутова, хо̄т ня̄враманэ янмалтан нэ̄, ла̄ви, та̄н Сургут ӯст о̄лэ̄гыт ос ва̄тихал ӯщлахтуӈкве тув ёхталэ̄гыт, тав щēмьятэ̄н тот сака ёмас. Та̄л сыс хӯрум щёс тув ялуӈкве ро̄ви. Са̄выӈпа̄лэ школат каникулыт о̄лыглан порат тув ялантэ̄гыт, ос хотты ня̄врамēн школан те э̄ри, тувыл ханищтахтуӈкве тотыглаве. 
Тамле ты э̄рнэ ос ёмас кол округувт о̄лы, тув са̄в па̄лыл ма̄хум ӯщ-лахтуӈкве ёхталэ̄гыт. Ты центр кӯщай нэ̄ Ася Шокшина ла̄ви, та̄н палтаныл на̄н ты телефон хосыт свонитаӈкве вēрмегы̄н 8 (3462) 518-814, тот местат акваг о̄ньщēгыт. Ня̄врамыт ма̄гсыл олн ойтуӈкве щар ат э̄ри, ща̄нит-а̄щит рӯпата па̄лыл справка вос выгыт, манса̄вит олн сэ̄лэ̄гыт, тот сунсавет ос э̄рыӈ матса̄вит тах ойтэ̄гыт. Тот тынаныл янгыт а̄ти, са̄в олн ат ойтэгы̄н. 
Матыр титыглан ла̄тыӈ те о̄ньщегы̄н, пуссын ты телефон хосыт титыглахтэ̄н. Тот сака ёмас ос сымыӈ хо̄тпаквет рӯпитэ̄гыт, ка̄сыӈе ля̄льт ё̄манты, матыр ат ва̄глын, нё̄тавен, хӯлтавен. Ты центр урыл на̄нти ловиньтаӈкве те тахмаегы̄н, ищхӣпыӈ ло̄псыт «Центр на Калинке» хансэ̄н, тот пуссын э̄рнэ потыр хо̄нтэгы̄н.
