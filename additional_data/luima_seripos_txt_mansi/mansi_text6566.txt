
Округувт о̄лнэ мир ань кол, рēг, на̄йпос ма̄гыс ойтхатнэ, кол по̄хыт порсыт э̄л тотнэ ос мо̄т тэ̄лат щирыл са̄в та̄рвит ва̄рмаль атхатас. 
Та̄л о̄вылтахтам порат округ кӯщай нэ̄ Наталья Комарова ищхӣпыӈ ут хосыт ма̄хум ёт потырта­сыт. Тот ты тэ̄ла хосыт рӯпитан кӯщаит ос потыр хӯнтлысыт. Та̄н ка̄сыӈ ки­тыглахтам э̄лум­хо̄ла­сытн ла̄тыӈ ювле ла̄всыт. 
Округув янытыл колыт ляпат атхатнэ порсыт э̄л тотым «Югра-Экология» предприятие рӯпиты. Наталья Комарова ла̄вме щирыл, та̄л о̄вылтахтам по­рат, ӯсытыт ос па̄влы­тыт о̄лнэ ма̄хум полщ тотнэ ла̄тыӈ кēтуӈкве пат­сыт. 
То̄ва ма̄т порсыт атнэ то̄тапыт порсаныл хот ат вивет, та̄гиньтэ̄гыт ос ко­лыт по̄хыт тох та ӯнлэ̄гыт. Ма̄­хум порс э̄л тотнэ ма̄­гыс ань са̄в олн ойтэ̄гыт, ос рӯпата ёмщакв ат ва̄раве. 
«Югра-Экология» кӯщай Виталий Якимчик ла̄выс: «Та̄л о̄вылтахтам па̄сныл округувт сака ащир­маӈ хо̄талыт о̄лсыт. Тыи­ма̄гыс колыт по̄хыт атха­там пор­сыт ма̄шинат э̄л тотуӈ­кве ат вēрмысыт. 
Ма̄шинат аргēн тув по̄львēсыт. Ань Сургут ӯст йильпи то̄тапыт щё̄пита­вет ос колыт по̄хыт ӯнт­та­вет. Ащирмаӈ порат пор­сыт ла̄кква ма̄т кон ул вос хуигласыт, тув пинуӈ­кве э̄ри».
Наталья Комарова та кӯщай нупыл тох ла̄выс: «Лӯима̄т тэ̄лы акваг ащирмаг о̄лы. Ты ва̄рмаль ма̄гыс са̄ртын­нув щё̄питахтуӈкве э̄ри. На̄нки рӯпатан та̄ра ём­щакв ва̄релы̄н, ма̄хум тыи ма̄гыс олн ойтэ̄гыт».
Порс э̄л тотнэ хо̄тпат потраныл щирыл, ань ащирмаӈыг ēмтнэ порат та̄н э̄тэ-хо̄талэ рӯпитаӈ­кве патэ̄гыт. Хоты ма̄т порс хот ат вуйвес ке, ма̄хум «Кол-центр» операторытн свонитаӈкве вēрмēгыт. Тот хӯлтнэ ла̄тыӈ вос ла̄­вē­гыт, порс та̄ра хот-виве тах. Порсыт ма̄гыс олн ойтнэ урыл тот китыглахтуӈ­кве о̄с ро̄ви.
Тувыл ты торыг ищхӣ­пыӈ ут хосыт акв нэ̄ Ханты-Мансийск ӯсныл кина сус­сылтас. Та кинатэ потыр о̄лум хо̄тал э̄лы-па̄лт по̄с­лыстэ. Тав ла̄выс, яныг кол по̄хыт то̄тапыт порсыл та̄глыӈыг хосат та̄гыл ӯн­лэ̄гыт. Нэ̄мхотьютын э̄л ат тотавет. 
Ма̄хум порс хӯрганыл то̄тап по̄хын па̄хвтуӈкве патсаныл. Насати ты то̄та­пыт ляпат «Югра-Эко­ло­гия» рӯпитан колнаке о̄лнэ̄тэ. Нэ̄ ла̄вме щирыл, та̄н та̄нки ляпанылт атха­там пор­сыт аман ат ка̄са­лы­яныл. Ты потыр юи-па̄лт ущта порсыт э̄л тотвēсыт. 
Ань ка̄сыӈ кол по̄хыт капрон хусапыт, сульят ос нэ̄пакыт пиннэ ма̄гыс я̄нас то̄тапыт ӯнттым о̄лэ̄гыт. Ма̄ янытыл ма̄хум пор­сыт хосат та̄гыл тох ла̄кква-ур­тым акван-аты­яныл. Ётыл матыр э̄рнэ пор­ма­сыг ва̄равет.
Ма̄н округувт акван-атнэ порсыт э̄лаль Екате­рин­бург ӯс заводын тота­вет. Тот ё̄мыгтан лё̄ӈхытн пиннэ, уласыт ос мо̄т пормасыт ва̄равет. Ты хосыт порсыт во̄рт намыл щё̄питан ма̄т наска̄ссыг ат хуēгыт, ма̄ ат па̄ӈктыяныл. 
Та хо̄тал ищхӣпыӈ ут хосыт са̄в та̄рвит ва̄рма­лит урыл потыр о̄лыс. Наталья Комарова ты хо̄тпат мӯсхал щирыл рӯпитаӈкве ла̄всанэ. Ань ты ва̄рмаль тав акваг уральтым о̄ньщуӈкве патытэ.
Николай МЕРОВ
