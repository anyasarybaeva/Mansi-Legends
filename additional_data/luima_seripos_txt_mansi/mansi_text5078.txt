
Ханты пыг Виталий Сигильетов  хӯрум та̄л Венгрият о̄лы, тав 2016 та̄лт Югорский университет а̄стламе юи-па̄лт тув минас. Ма̄ньлат пыг тыт туризм тэ̄лат тотнэ ос ма̄-вит ӯргалан хо̄тпаг ханищтахтас. Тувыл Ханты-Мансийскат о̄лнэ̄тэ сыс такви ща̄нь ла̄тӈēтыл пӯмщалахтуӈкве патыс.
Виталий самын патум ма̄тэ̄т хантыт мощ мо̄т щирыл потыртэ̄гыт, ла̄тӈаныл «ваховскииг» ла̄ваве. Та̄н Нижневартовский районт о̄лэ̄гыт ос ты ла̄тӈыл потыртан хо̄тпа мощща хультыс. Ань пыг пēс потрыт ловиньты ос юв ёхталанэ̄т порат, ма̄хманэ потыртанэ̄ныл порат ла̄тӈе хӯнтлытэ ос ёмщакв ханищтытэ. Тувыл ма̄хманэ потрыт ёлхансыянэ ос ётыл  мо̄т финно-угор мирыт ла̄тӈаныл палт а̄рталыянэ. Тав ань наука ма̄гыс матыр рӯпата ва̄руӈкве номсы. 

Та̄л котиль э̄тпос юи-о̄выл хо̄таланэ̄т Виталий Сигильетов Ханты-Мансийскан ёхталас ос то̄нт «Югра лылыēп» колт ӯст о̄лнэ хо̄тпат тав ётэ хо̄нтхатыгласыт. Тамле ва̄рмаль Алла Иштимирова-Посохова «Обь|Чай» нампа проектэ̄т щё̄пита̄лыс. Пыг мо̄т хо̄н ма̄т о̄лнэ о̄лупсатэ урыл ма̄хумн китыглавес ос тав ювле таи потыртас: «Ам Венгриян ЮГУ па̄лныл Дина Васильевна Герасимован кēтвēсум. Ма̄н университетув та̄н ётаныл акван-нё̄тхатым рӯпитан нэ̄пак хансым о̄ньщи. Та̄н палтаныл Будапешт, Сегед ос Печ ӯст о̄лнэ университетанылт ханты ос ма̄ньщи ла̄тӈыг ханищтавēг. Венгрыт са̄всыр ва̄рмалит ва̄нэ ма̄гыс Югран ялантаӈкве о̄с таӈхēгыт. О̄выл та̄л тув ёхтумумт ам венгр ла̄тыӈ ханищтасум ос туризм тэ̄ланыл пӯмщаласанум. 
Ань китыт курсыт Будапештский университетыт туризм ос ма̄вит ӯргалан ва̄рмалит э̄лаль ханищтыянум. Ос аквторыг Печский университетыт финно-угор мирыт ла̄тӈытыл ос культурал пӯмщалахтэ̄гум. Тот амки ща̄нь ла̄тӈум наука ма̄гыс та̄рапаттылум ос ань йильпи пормасыт манос са̄всыр тэ̄лат хумус ла̄вавет, таит кинсым нэ̄пакн хансыянум. Рущ ла̄тӈыл та̄н «неологизмыг» ла̄вавет. Тамле накыт ка̄сыӈ мир палт о̄лыг-лэ̄гыт. Тувыл та̄н кастыланыл пēс ла̄тӈув пēнтхаты, аквтуп хащта̄лыг ос мо̄таныг ēмты. 
Венгрыт та̄нки ла̄тӈаныл ӯргалыяныл кос, ос тувыл та̄н мо̄т са̄всыр мирыт халн тэ̄лыгласыт. Ань мо̄т мирытныл ёхтум са̄в йильпи ла̄тыӈ о̄ньщēгыт, таима̄гыс ма̄н ань венгранув та̄ра ат торгамтыянӯв. Та̄н хосат та̄гыл кисхатасыт ос ва̄гыт: славяныт, румыныт, германцыт ос тюрк мирыт та̄н ма̄гсыланыл хащта̄л ма̄хмыг о̄лэ̄гыт. Венгрыт, насати, щар мо̄т щирыл потыртанэ̄ныл, мо̄т щирыл номсэ̄гыт. То̄нт э̄лаль кисхатаманыл порат, Антал Регули финно-угрыт халт яласамēт, ма̄ньщит палт ёхтыс. Тох та̄нки ла̄тӈаныл хурип ма̄ньщит ос хантыт хо̄нтсыт. Тох рӯтыг о̄луӈкве та патсӯв. Пēс порат ань о̄лнэ ма̄н ва̄нтлуманыл порат са̄всыр ма̄хум ёт хо̄нтхатыгласыт, хо̄тта та̄н ётаныл хо̄нтлысыт, тувыл рӯмалахтасыт, ос та̄н халанылн та тэ̄лыгтахтасыт. 
Та̄н та̄нки урыл ань тох номсэ̄гыт, венгрыг та хо̄тпа ловиньтахты, хотьютаныл ща̄нь ла̄тыӈ ва̄г ос такви ла̄тӈēтыл ном-сахты. Тувыл йильпи ла̄тӈыт та̄нки ля̄галанэ̄ныл хольт ва̄рияныл, тамле тэ̄ла са̄кконын хансым о̄ньщияныл. Самын патум хо̄тпа намыл пинаве ке, ос та̄н щиранылт намтавет: Екатерина — тыи Каталин, Иосиф — Йожеф, Степан — Иштван». 
Венгрыт пēс мо̄йтаныл щирыл, ты о̄лнэ мо̄ртым ма̄н та̄н кит ягпыгыгн тотымат. Акватэ ӯйрищ ка̄салас ос ма̄хманэ ёт тав юи-па̄лэ̄т ня̄вылхатас, мо̄танэ са̄лы ка̄салам ос такви ма̄хманэ ёт тав юи-па̄лэ̄т ха̄йтум. Та щирыл венгрыт та о̄лнэ ма̄наныл Нё̄р тапа̄лныл Карпаты мус та ва̄нтлысыт. То̄ва учёныит ла̄вēгыт, та̄н то̄нт, ул, пēс ма̄ньщи ос пēс ханты ма̄хмыг о̄лсыт, ос тыт мадьярыг намтвēсыт. Яныгпа̄ла ма̄хманыл ань тыг мус ӯйрищ янытлым о̄ньщияныл. Будапешт ӯст я̄ ӯлтта ва̄рим унсахт а̄ӈквалыт ӯйрищ хурил ва̄рим о̄лэ̄гыт. 
Са̄лы пēнтсыл та̄н лув о̄ньщуӈкве патсыт. Тувыл Виталий тыг венгр ма̄хум пēс э̄нтапаныл суссылтаӈкве тотыглас. Тамле э̄нтапыт лув совныл Озд ӯст ва̄равет. Ань э̄нтапаныл о̄вылтыт о̄с акв сака пӯмыщ потыр о̄лы, ты урыл я̄нас тах хансэ̄гум. 
