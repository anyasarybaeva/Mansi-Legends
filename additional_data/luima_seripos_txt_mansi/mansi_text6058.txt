
Октябрьский район Большой Атлым па̄вылт Людмила Александровна Ерныхова о̄лы. Тав ханты нэ̄. Па̄выл сака яныг а̄ти, тот пуссын аквъёт китса̄т арыгтем э̄лумхо̄лас о̄лы, са̄выӈпа̄лэ ханты ма̄хум. 
Ты та̄л ам тув ялсум, ты нэ̄ ёт хо̄нтхатыгла­сум. Тав такви о̄лупсатэ урыл а̄нумн мощ потыр­тас. Людмила Алексан­дровна Октябрьский район Шеркалы па̄вылт самын патыс, тот яныг­мас. Школа а̄стламе юи-па̄лт Свердловский область Серов ӯсн колыт ӯнттын хо̄тпаг э̄лаль ханищтахтуӈкве минас. 
Акв та̄лкем тот о̄лыс, ос ты тэ̄ла щирыл э̄лаль ханищтахтуӈкве ат ка̄сащас. Тав ла̄пкаӈ нэ̄г ханищтахтуӈкве кос таӈхыс, ос тув пат­хатуӈкве ат вēрмыс. Ювле такви па̄влэ̄н ёхтыс, воссыг нэ̄мхот­таль э̄лаль ханищтах­туӈкве ат минас. 

То̄нт Большой Атлым па̄вылт увщитэ о̄лыс. Ма̄ньлат а̄ги 1981 та̄лт туи порат тав палтэ мӯйлуӈкве минас. Та па̄сныл тот о̄луӈкве та хультыс. Ань тот па̄выл кӯщаиг Полина Александровна Колташкова рӯпиты. Ты нэ̄ миркол па̄лыл а̄гмыӈ-мосыӈ хо̄тпатн, са̄в ня̄врамыӈ щēмьятн ос пенсият о̄лнэ ма̄хумн акваг нё̄тмил ва̄ри. 
Па̄вылт пӯльница, школа, ма̄нь ня̄врам кол, культура кол, на̄й постын станция о̄лы. Са̄выӈпа̄лэ ма̄хум тот ты рӯпитэ̄гыт, мо̄т рӯпата а̄тим. Большой Атлым А̄с я̄ ва̄тат ӯнлы. Тот ма̄хум нот палытыл хӯл алыщлэ̄гыт ос во̄раē­гыт. Таквсы порат пил ва̄тэ̄гыт, ла̄хыс атэ̄гыт. Тэ̄лы кастыл та̄нки ма̄гсыланыл тэ̄нут со̄­паслэ̄гыт, тыщир ты ла̄щал о̄лантэ̄гыт. 
Людмила Алексан­дровна о̄йкатэ наме Семён Николаевич Ерныхов, тав о̄с ханты хум. Тэ̄н аквъёт хӯрум ня̄врам янмалтасы̄г. Ня̄враманэ̄н ань пус­сын та̄нки щēмьял я̄нас о̄лэ̄гыт. 

Яныг а̄гитэ̄н Алёна хосат та̄гыл Октябрьс­кий па̄вылн ва̄нтлыс. Тав ла̄пкат тэ̄нут-пормас тыналым рӯпиты. Тот хум ва̄рыс, хӯрум ня̄в­рам о̄ньщи. Яныг пыге Ханты-Мансийск ӯст колледж а̄стлас, ты та̄л армиян миннэ щирыл о̄лы. Котиль пыгēн Анатолий Нягань ӯст ма̄-во̄й ма̄ныл но̄х-винэ ма̄т ма̄шинал яласым рӯпиты. Тав хосат та̄гыл тот щēмьятэ ёт о̄лы. Ма̄нь пыгēн ос При­обье па̄выл «Роснефть» нампа ма̄-во̄й но̄х-винэ ма̄т э̄л ялантым рӯпиты. Тав Большой Атлым па̄вылт щēмьяӈ та̄гыл о̄лы. Омагēн-а̄тягēн акваг нё̄ты. 
Людмила Алексан­дровна пенсиян патыс, юн такви ма̄гсылэ ос рӯтанэ̄н маснут ю̄нты, щулкиныт, па̄ссат саги. То̄ванакт па̄влыӈ ма̄хум таве матыр маснут ю̄н­туӈкве во̄вияныл. Тувыл курткат хот-саквалан замокыт ва̄ри. Ты хосыт сакати мощ олн сэ̄лы.
Са̄ртын Октябрьский район миркол па̄лыл рӯпатал майлувēсыт. Яныгпа̄ла хо̄тпат па̄выл клуб-колт ва̄тихал ак­ван-атхатыгласыт. Тот ка̄тыл са̄всыр маснутыт ю̄нтсыт, сакныл тур­ло̄псыт, пальсакыт ос мо̄т хорамыт хартсыт. Са̄сныл са̄всыр хусапыт ю̄нтсыт. 
Ты пормасаныл Октябрьский па̄вылн тотыглавēсыт, тот э̄л тыналавēсыт. Ты сэ̄лум олныт па̄влыӈ хо̄тпатн ойтвēсыт. Ётыл ты ва̄рмаль олн ат о̄щнэ ма̄гыс лап-пантвес. Ань ма̄хум то̄ванакт та̄нки музеяныл ма̄гыс матыр пормас ва̄руӈкве акван-атхатыглэ̄гыт.
Николай МЕРОВ
