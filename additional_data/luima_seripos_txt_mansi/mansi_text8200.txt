
Россия янытыл о̄лнэ сосса мирыт ма̄гсыл пирмайтан са̄кконыт урыл потыртаӈкве ма̄хум Ханты-Мансийск ӯсн ЮГУ-колн  ма̄ньпо̄ль э̄т­пос 24 хо̄талэ̄т акван-ат­ха­тыгласыт. 
Россия рӯпитан са̄к­коныт щирыл мощщаг хультум мирыт ань ӯрга­лым о̄ньщавет. Та̄н та̄нки пēс йис ва̄рмаляныл, ща̄нь ла̄тӈаныл э̄лаль вос тотсыт, хӯл алыщлым, са̄лы ӯрим вос о̄лсыт, ты кастыл са̄всыр са̄кконыт пирмайтавēсыт. 
Тувыл ты са̄кконыт лю̄льсаӈ рӯпитэ̄гыт, тыи­ма̄гсыл сосса мирыт э̄рнэ щирыл ат нё̄тавет. Ты нэ̄пакытын манхурип э̄рнэ ла̄тӈыт хансуӈкве ос мощщаг хультум ми­рыт мӯсхалыг нё̄туӈкв ос ӯргалаӈкве учёный хо̄т­пат, са̄всыр кӯщаит, ха­нищ­тан хо̄тпат, студентыт ты конференцият пуссын аквъёт потыртасыт. 
Ма̄н округувныл Феде­рация Советыт рӯпитан ханты хум Александр Новьюхов тув о̄с ёхталас. Тав ла̄выс: 
– Ань Россият акваг са̄в лильпи са̄кконыт хансавет ос сосса ма̄хум урыл э̄рнэ ла̄тӈыт тот а̄тимыт. Мощщаг хультум мирыт тэ̄нэ ма̄гсыл хӯл алыщ­лаӈкве ань ат вēр­мēгыт. 
Хӯл ке пувēгыт, та̄ра яныг штраф-олныл хан­савет. Та̄н тэ̄нэ ма̄гсыл хӯл вос пувēгыт, Государ­ственный Думат э̄рнэ ла̄тыӈ са̄кконын хан­суӈ­кве ань э̄ри. Во̄раяӈкве та̄н о̄с ат вēрмēгыт, ань пēс йис ма̄наныл, во̄раян ма̄наныл та̄нки ну­пыла­ныл хансуӈкве ат та̄рта­вет. 
Ма̄н округ Думав тамле нэ̄пак пирмайтас, тыт о̄лнэ ма̄ньщи, ханты ос ё̄рн ма̄хум та̄нки о̄лнэ ма̄наныл та̄нки нупыла­ныл хансыяныл. Россият тамле са̄ккон а̄тим. 
Са̄лыӈ ма̄хум ма̄гсыл пирмайтым са̄ккон о̄с ат рӯпиты. Ты ма̄хум пен­сиян са̄ртын патхатуӈкве, са̄лы тэ̄пыӈ ма̄т та̄нки нупыланыл хансуӈкве ат вēрмияныл. Тамле кон­фе­ренция ань сака э̄ри, манхурип э̄рнэ са̄кконыт пир­майтаӈкве ро̄ви, ма̄хум тыт пуссын аквъёт по­тыртэ̄гыт. 
Ма̄н округувт ма̄ньщит, хантыт ос ё̄рн ма̄хум нё̄тмилыл ва̄рнэ урыл внутренний политика де­патаментыт сосса ма̄­хум отделт рӯпитан нэ̄ Юлия Кошелева тот потыртас. 
Ма̄н о̄лнэ ма̄вт «Устой­чивое развитие коренных малочисленных народов Севера» нампа нэ̄пак щирыл сосса мирыт нё̄­тавет. Во̄рт о̄лнэ щēмьят са̄лыл ёвтнэ ма̄гсыл ол­ныл та̄ставет, о̄лнэ кол, па̄ртколыт, сӯмъяхыт ос мо̄т э̄рнэ колыт ӯнттуӈ­кве субсидиял мивет. Ты коныпал ос са̄в мо̄т щи­рыл та̄н нё̄тавет. 
Юлия Сергеевна тот китыглавес, Россия яны­тыл хоты областит, краит манос округыт щар ма̄к ёмас ос э̄рнэ са̄кконыт рӯпитэ̄гыт? Нэ̄ ювле ла̄выс: 
– Ёмас са̄кконыт Ямал ма̄т ос Якутият о̄лэ̄гыт, мощщаг хультум мирыт ёмащакв тот ӯргалавет. 
Ма̄н округувт э̄рнэ программат, са̄кконыт о̄с о̄лэ̄гыт. Ты та̄л ма̄н Свердловский областин тув во̄ввесӯв. Та областит о̄лнэ ма̄ньщит, хумус нё̄­туӈкве ро̄ви, та урыл тот мирколт рӯпитан кӯща­итн китыглавесӯв, ань тув ялуӈкве щё̄питахтэ̄в. 
Ма̄н округувт манху­рип са̄кконыт рӯпитэ̄гыт, сосса ма̄хум Ассамблея кӯщай Еремей Айпин тот потыртас.  
Конфереция о̄лум по­рат ма̄хум нила секция щирыл уртхатым рӯпи­тасыт. Россият янытыл ёхталам ма̄хум о̄с та̄нки докладаныл тот ловинь­тасыт. Та̄н хансум пот­ра­ныл пуссын акван тах атавет ос нэ̄пакыг та̄ратавет. 
Людмила ТЕТКИНА
