
 

	Ты потыр Светлана Динисламова «Мы есть…» нампа нэ̄пакēт рущ ла̄тӈыл хансым о̄лы. Ма̄ньщи ла̄тӈыг М.Т. Двинянинован толмащлавес.  


		Ты хо̄тал ма̄н такем ёмас рӯпитасӯв. Э̄лыннув о̄лнэ пуманув рēпсӯв, кит яныг са̄при ва̄рсӯв. Тувыл а̄щув минмыгтас “завес-ка”сунсуӈкв, ма̄нь хӯ-лыт хот-атуӈкв ос порыс саквыт хот-па̄хвтуӈкв, овын хӯлуп онтсыл роплавет. 

		«Завеска» ам хӯлнэм щирыл аквтуп - занавеска, тувыл тэ̄н аквхурипаг о̄лэ̄г. Ма̄нь я̄кве ӯлтта ӯсмал хартым о̄лы, кит о̄выл мус, я̄ китпалын, йӣвын ёла-нэ̄гсалым ӯсма о̄лы. Э̄лыл сунсым ты ищхип сагим то̄рыг-тюлиг а̄ӈкватахты. Товēрт номсэ̄гум: хот-яктапаӈкв тамле ло̄мткве, тувыл кēлылыл кēллаӈкв ос колувт тагатаӈкв  иснас то̄р пēнтсыл, улпыл хорамыӈ о̄лнув. Туп омам ат та̄ратахты тох ва̄руӈкв, таима̄гыс тувыл номсан номтанум ам ётум та о̄лэ̄гыт.

		А̄щум ха̄пнёлэ на̄лув-нарумтамув юи-па̄лт, мēн омамēнтыл минмыгтасмēн сосыг ва̄туӈкв, хӯрум ма̄нь э̄щанум ра̄ӈнум а̄ращ ва̄тат, посым рēг ляпат, а̄канил ёнгасым хультсыт. Ты та̄л сосыг такем усырыг о̄лы. Пил та̄глыӈ тованыл, щар ма̄н хо̄йнэг хӯтнэ̄ныл, пум тармыл хуēгыт. Ка̄сыӈ  сосыгйӣв анял та пӯмщалахтэ̄гум, ка̄сыӈ пил та̄глыӈ товыл, пил мо̄рил, тамле хорам, тамле щёл нэ̄мхо̄т а̄тим.

		 Пӯмащ, омам тох о̄с номсы? Титапаӈкв таве ты урыл хурахлэ̄гум, 

		тувыл ос э̄лын ань о̄лы. Самагумтыл кинсэ̄гум агтпи, То̄рум нупыл а̄ӈквата̄лэ̄гум, хотьют ул кос ва̄гтэ тамле щунь о̄лнэ урыл. Матахмат ӯйрищакве тыламлас, нумын кар ёхты, хо̄т халэв ро̄ӈхыгланэ̄тэ 

		суйты, та̄н пуссын сосыг нупыл тэ̄ланыл а̄ти. Самсаил тай хотьют  сунсы, о̄лнэ хо̄тал мим самсай-ут. 

		Тав пуссын сунсыглыянэ, маныр щирыл ёлын о̄лэ̄гыт, ка̄сыӈ урыл пуссын ва̄гтэ. Тав ма̄гсылэ пуссын аквхурипат - ма̄хум, ӯйхулыт, ӯйрищит, пумыт ….Аквмат, мостыслум, аквтуп хотьют ам нупылум сунсы.  Ща̄гтым ос мостын щирыл кӯньгēгум тав яссатэ. Ла̄тыӈ мыгум - ёмас хо̄тпаг о̄луӈкв ла̄вēгум. Ам ва̄глум, ма̄н То̄румн ла̄ввесӯв - ёмас ва̄руӈкв, янгыщ ёмас 

		ка̄с миӈкв ляпа ма̄хманувн. 

		Ам ёмас щēмьят о̄лэ̄гум. Ма̄н ща̄нягувн-а̄щагувн э̄руптым о̄ньщавēв. Ам номсэ̄-гум, мир халыт хумус о̄лы ос то̄рум тэ̄лтан пумтар. Ань ты сосыгйӣв щахыл. Тав ща̄гтыл пиланэ мыг, танай тав пиланэ хунь ма̄н хот-ва̄тэ̄в - тованэ та̄тламēгыт. Тувыл сохтыл нюсэ̄гыт. Э̄лумхо̄лас со̄втэ та̄гиньты,о̄с ща̄гты. Атхунь, пилыт атыӈыт ос по̄ртыӈыт. 

		Тох номсэ̄гум, тымус молямтахтым сосыг ва̄тэ̄гум. Молямлан ва̄рмаль ма̄н омавыл о̄ньщēв. Тав по̄хēт ма-тыр ла̄щал ва̄рункв ат вēрмēв. Ма̄н рӯпитэ̄в тох, аквтуп хотталь молямлэ̄в. Тыщирыл тувыл ва̄тум пиланув порыс ул вус о̄ньщēгыт, пумкан коснэ порат, пумтар ул вус хульты, хӯлпыт - ма̄нь хӯлкве ул вус хульты. Ёмас рӯпатав ма̄гыс-ща̄нягув-а̄щагув ма̄н нупылув ща̄гтальпиӈ 

		самыл а̄ӈквата̄лэ̄г. 

		Омам самыл кинсылум. Тав та̄глыӈ со̄втыл ам нупылум юв. Вēтрагмēн та̄гиньтасы̄г, ос я̄ ва̄тан а̄лум-тыягмēн, тувыл мēнки мощщан посым ляпан ёла-ӯнтсымēн ӯщлахтуӈкв. Омам ты халт э̄щанум пуӈк а̄тыт нюсы ос саги, ам тай та̄нанылтыл пӯмщалахтэ̄гум.

		Ма̄хманум пуссын сэ̄мыл самыл, щар сосыгсам хольт сусхатэ̄гыт. Висум кит яныг сосыг пил ос ма̄нь йигирищум самыгн а̄рталыягум - аквхурипаг о̄лэ̄г. Тахмаясум мощ ёнгуӈкв, пилуптым ла̄вēгум:«Ам наӈ самагын юв-таяпиягум! Ам!» - тувыл та 

		таяпиягум пилсамы̄г. Омам ла̄ви: «Тыщир ат таи, тох ат ро̄ви». Йигирищанум тай ос тох ёнгуӈкв о̄вылтахтасыт. 

		Аквматэ̄рт мотор суй сумыллас, ляпан ёхты. Ща̄гтым на̄лув ха̄йтэ̄в, хотьют са̄ртын ха̄пнёл ка̄салытэ. Омав тай та халт пормасанув аты,  посым лап-харыгты. А̄щув ёхтыс, пормасанув ос пиланув та̄лттапасӯв, ма̄нки ха̄пын та̄лсӯв,  тувыл та минмыгтасӯв, хоса аткēпыл минуӈкв, ма̄навн ка̄сащан лё̄ӈх.

		Миннэ халув сака тыныӈ. Тыныӈ таима̄гыс, ха̄пыл миннэ̄в сыс лё̄мвоит, ма̄ньуит ювле хультэ̄гыт, тувыл сэ̄кв во̄т рēгын во̄тгащлавēв, та̄рвитыӈ рӯпата юи-па̄лт алпиянув-вильтанув ӯщлахтэ̄гыт. Нас ӯнлэ̄в,  ӯщлахтэ̄в, тымус тыгле-тувле сунсыглахтэ̄в, тулыт  нупыл пӯмщалахтэ̄в. Халанылт каснэ хольт акв юи-палт та нуйхатэ̄гыт. Кӯтюванув ос ва̄та хосыт ха̄йтэ̄гыт, та̄н ха̄йтым лё̄хъяскве ня̄ксыт.

		Товēрт  тыпщахыл са̄йл ва̄сыт тыламлэ̄гыт, кӯтювытн рохтуптавет, ос ма̄нь ва̄спыгрищит витын ла̄кква-уйлыгтапēгыт. Ва̄с щēмьят рущ щирыл выводокыг ла̄вавет. 

		Ты торгамтахты тыщирыл-мӯӈиныл ва̄с ква̄лапас. 

		Ам номтыл самагумтыл сунсылум, хумус ва̄сыт ня̄враманыл ёт яласэ̄гыт.

		То̄сам ма̄т ат ва̄щиньтасанум, вит 

		тармыл тай ва̄щиньтэ̄гум - такем ёрыӈыщ, сытхатым уйгалэ̄гыт, оманыл сусхаты: «Сунсэ̄н, маныр нё̄тнэ ня̄врамаквет ам о̄ньщēгум, та̄н ам хольтум щар нё̄тнэт ос номтыӈыт».

		Ня̄враманэ, улпыл, о̄с тыщирыл номсэ̄гыт, оманыл юи-па̄лт уйгалым. Лё̄хквет акваг халэвыт ма̄н юи-па̄лувт ро̄ӈхим яласэ̄гыт. Тув мус ро̄ӈхēгыт, товēрт мотор суй ат суйты. Хоты хурахлатта̄л тай щар хӯл то̄тапын тув исапи.

		Ща̄нягув-а̄щагув ат суснэ халт, ма̄н ма̄нь хӯлквет витн та па̄хвтэ̄в, номтанувтыл халэвыт мӯйылтэ̄в. Та̄н такем апрыӈыг ос мащтырыг а̄лмаияныл ос юв-та̄япияныл. О̄с акв во̄ль хультыс, тувыл 

		юв ма̄н о̄лнэ па̄влувн ёхтэ̄в, тумп сэ̄мыл оляӈ карыс ховтыӈ ос ӯльпаӈ ма̄.

		Ма̄навн тувле нупыл сунсуӈкв ос тот ё̄мыгтаӈкв ат ро̄ви. Та ма̄т ма̄н пупганув-то̄рманув о̄лэ̄гыт. 

		Самыл пупганув-то̄рманув аткēпыл на̄ӈкēгыт, ма̄н тӯлма-хыл тох та а̄ӈквата̄н-тэ̄в ты сэ̄мыл-оляӈ во̄р нупыл. Товēрт, я̄ртуп, сусхатэ̄гыт йӣвыт са̄йт сэ̄мыл хурит. Та порат ялыщмаг о̄лы. Тувыл хунь во̄р ювле хульты, ма̄н сысы патэ̄в, аквтуп, хотьютын юил сунсавēв. Таххаты ювле а̄кватаӈкв, тувыл ос пилыщмаӈ.  Ты ма̄ та̄ра миннэв порат ща̄нягув-а̄щагув вильтанэ̄н мо̄т хурипаг ēмтапēг, саманэ̄н лапнув то̄рыл хартым ос пуӈканэ̄н ёлаль та̄ртым.

		Аквматэ̄рт па̄влувн ты нэ̄глысӯв, ма̄н таве колыг ла̄вилув. Ма̄н 

		колув  - яныг парщин палатка. А̄ращ па̄лтнэ ма̄в алатэ па̄ртыл лап-ва̄рим о̄лы, э̄лыннув пасанув ос ӯнлын хоса уласыт ма̄н ёла рамим о̄лэ̄гыт. Палатка колув хӯрум са̄ме во̄рын ё̄ӈхаве.Кӯтюванув ща̄гтым о̄тылахтуӈкв ля̄льт ха̄йтэ̄гыт, а̄лымасыт ма̄н э̄лыпа̄лувт ха̄йтлыгтаӈкв. Ха̄пув туп па̄г карсатас, акв кӯтюв щисгим ха̄пын порыгмас, улпыл номсы, тав ма̄гсылэ пӯхтысӯв.

		Тав порыгмаме мус ха̄пув на̄лув хульмытас, я-ты, ма̄н тыт та ро̄ӈхēв, кӯтюв нупыл ка̄т хосгēв. Тав ха̄пныл хот-порыгмас, ма̄н ущпыл на̄лув лохщувесӯв, ос па̄г тӯпыл товсӯв, тох о̄лы ка̄сыӈ ха̄пыл яласанэ ēмт.

		Я-ты, ань тай ма̄н юн. Ёмас ка̄сыл о̄лэ̄в. Ма̄нки ма̄гсылув ос кӯтюванув ма̄гыс тэ̄нут кит а̄ращит па̄йтэ̄в. Рӯпатав такви хӯлтыглахты: хӯл якытлэ̄в, на̄йив во̄рныл а̄лумтэ̄в ос кӯтюврищанув посымыл пинэ̄в. Ка̄сыӈ кӯтюв такви торыг кол-хусап о̄ньщи, та̄нки йӣв та̄р ёлы-па̄лн ва̄рапасыт.

		Э̄лумхо̄ласыт хольт кӯтювыт коланыл акв-хурипат, а̄ти са̄всырыт. То̄ват коланыл такем а̄ртмēгыт, тыт турап порат, лё̄мвоитыл тӯйтыглахтэ̄гыт, тэ̄лы ащирманыл вуянтахтэ̄гыт. 

		Ам вит тотуӈкв ла̄ввēсум, та̄рвитыӈ рӯпата а̄ти. Я̄ акв тыт-ты, вēтрам о̄с яныг а̄ти. Юн па̄влувт (Кульпаст) тай вит тотуӈкв та̄рвитыӈ, сыпе сака карыс. Тот тай кит вēтра вит тотнэ йӣвл а̄лумтэ̄в, щар та̄рвитыӈ - 

		хунь сыпн но̄ӈхаль ха̄ӈхēв. Та̄л ювле, ам хунь сыпын но̄х-ёхтэ̄гум, ӯщлахтэ̄гум.

		Ты та̄л йильпи щирыл тотэ̄гум – сып но̄ӈхаль ха̄йтпарыл ювум, тыщирыл ва̄гтал ат патэ̄гум. Омам нас та мовиньты, хумус тох вēрмēгум, тыт во̄рыт пӯмащ вит тотуӈкв. 

		Ляпат я̄ о̄лы. Ӣтипа̄лаг я̄ такем сэ̄кв рēгыг ēмты, атыӈ ат пасы, хо̄тал палыт хо̄тал рēгыл тотнэ атыӈ пумтар ат пуссын витын пӯхты.

		Я̄ ва̄тат о̄лнэм накыт, са̄всыр урыл номсахтэ̄гум: о̄лнэ-ё̄мыгтан ма̄ урыл, 

		маныр са̄вит мир о̄лы, ма̄н во̄р кӣвырыт о̄лнэ ма̄хум урыл, хумле 

		а̄ращ ва̄тат ӯнлахо̄лэ̄в. Мир о̄лнэ со̄т урыл. Ка̄сыӈ хо̄тпа такви щирыл со̄тыӈ. 

		Ам со̄тум сунсылум ос хӯлылум тыныӈ во̄рум-витум атыл, ӯйрищ луйгын суйквел, со̄рниӈ хӯлкве уйгалан суил ос я̄тил рӯттēнум ёт. Та̄н уранылтыл 

		номсанэм порат, сы-мум ща̄гтым путги ос алпихар нё̄влюм сымта̄ра лēнтгасым та хасумты. 

		О̄лнэ палаткав нупыл самагум патапēг; сунсэ̄гум, мӯлгын посым ос э̄щанум на̄ӈкēгыт ёнгим, мокара̄лым ос омам хӯл со̄мхилты, а̄тям коснэйӣв пуӈк ёрги.

		Лылыēп юв пувим, амкирот восгēгум: «Таӈхēгум акваг тыщирыл вос о̄лы. Ща̄нягув-а̄щагув аквписыг ма̄н по̄хувт вус о̄лэ̄г. Ам пуссын э̄руптыянум, таима̄гыс вус ӯргала-вēн матпӯсум а̄гумныл. Ты ла̄тӈыт акваг ла̄всыянум, хосат та̄
		гыл улпыл атахкем та̄лыг ēмтыс. Щащēк-вам о̄лум порат о̄с ак
		ваг ла̄всум: «Щащēквав вус о̄лы ма̄н ётув. Туп мо̄лты таквсы тав а̄ти-мыг ēмтыс. Тав юи-па̄лэ̄т ма̄навн та̄рвитыӈ о̄лыс, ӯстыгпаслӯв илторыг -

		ат ха̄схаты. Та па̄сыл торгамтаслум, хо̄тпа ӯстын та̄рвит ос сымум аквтуп нирасахтас. Пилуӈкв патсум акваг, хунь матыр лю̄ль хӯлэ̄гум, сымум нас то̄рги, ща̄нягум-а̄щагум ма̄гыс номсэ̄гум. 

		Тэ̄н та̄лэ̄н со̄тув та хо-лы, воссыг э̄лаль щуньнэ хо̄тал а̄тим. Со̄т, ты маныр? 

		Яртуп ты нас хо̄тпа номсан номт, тамле номт вус о̄лыс - э̄ри матыр акволп ут, хунь ла̄вēгын тох: «Ам мощнув со̄тыӈ манос аквпал со̄тыӈ». Э̄руптахтан хо̄тпа со̄тэ, хунь ювле хӯлы аквтыхурип э̄рпыщ, ома со̄тыӈ, хунь ня̄враманэ пусыт, сытыт. Ня̄врам со̄тыӈ, хунь оматэ тав ётэ о̄лы. Ам пуста̄глыӈ со̄тум - щēмьям ёт о̄лэ̄гум. Э̄лыл ма̄хманум юи-па̄лт сунсэ̄гум, самвитум нэ̄глы, сымум ща̄гтым путги, маныр ёмас щēмьям ёт 

		ё̄ӈхуӈкв. 

		Я, то̄влы, тыгыл минуӈкв э̄ри, тох хоса ялпыӈ виткем ва̄тат 

		рощасасум. 

		Ма̄н тэ̄пъялэ̄в. Пасан котильт хоса а̄ныт хӯл хӯным о̄лы ос ка̄сыӈ 

		такви торыг хӯл  исмит курыскатэ ӯнлы. А̄ныпис кӣвырт ос солвал вит, тув хӯл пувтма̄нтэ̄в. Сака атын ты щирыл тэ̄ӈкв туи хара ма̄т ос а̄ращ ва̄тат.

		Потыр э̄лаль мо̄тыт газетат ловиньтэлы̄н. 

 
