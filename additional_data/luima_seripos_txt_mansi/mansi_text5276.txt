
Нижневартовск ӯст ня̄врамыт ханищтахтын ма̄гыс №2 Искусства школа о̄лы. Яныгман а̄гирищит ос пыгрищит тот са̄всыр отделениятт ос мастерской колнакытт сыре-сыр мӯтратын ханищтавет. Декоративно-прикладной колнакт янге-ма̄не рӯпитаӈкве о̄вылтахтаманыл па̄сныл ань ты тӯяг хус та̄лыг ēмтыс. Тот Николай Гаврилович Курач тав пуӈктоты.
Хум ня̄врамыт ханищты, «Заслуженный деятель культуры Ханты-Мансийского автономного округа – Югры» ос Член Союза дизайнеров России намыл маим о̄лы, «Лауреат премии Ханты-Мансийского автономного округа «За развитие культуры малочисленных народов Севера» почётный звание о̄ньщи. 

Николай Гаврилович Крым ма̄т самын патыс, тот яныгмас. Нижневартовск ӯсн 1980 та̄л порат ва̄нтлыс. 1982 та̄л па̄сныл ка̄тыл ва̄рум пормасанэ са̄всыр ма̄т суссылта̄лыянэ. Тав ханищтан ня̄враманэ акваг янытлавет, округ янытыл ос мо̄т ма̄т о̄лыглан суссылтапытт ка̄тыл ва̄рум пормасаныл пӯмщалавет, ёвтавет. Николай Гаврилович ёт ам Ханты-Мансийск ӯст о̄лум суссылтапыт ва̄йхатасум, рӯпататэ урыл китыгласлум. Хум тох ты потыртас: 
— Ам ня̄врамыт ханищтым рӯпитэ̄гум, керамика тэ̄ла но̄х-во̄рмалтэ̄в. Са̄всыр пормасыт ка̄тыл ва̄рев – ёнгилыт, а̄ныса̄ныт, ӯйхул хурит, сыресыр хусапсовыт. То̄ванув округт о̄лнэ сосса мир хорамыл нё̄тумтыянӯв. Хорамыт ма̄н хо̄т-а̄ти мори ат ва̄риянӯв, пуссын ханищтыянӯв — хумус ла̄вавет, маныр по̄слым о̄лы, ялпыӈ ӯйхул хури о̄ньщи ман нас хорам, хоты мирн по̄слувес, ма̄ньщи ман ханты хорам, та маныр. Хус та̄л сыс нэ̄м-хотьют лю̄ль ла̄тыӈ ат ла̄всас, ма̄н ва̄рум пормасанув ёмас номтыл сунсыглавет, ёвтавет. 
Ты ма̄гыс номтанув ёмасыт. Сосса ма̄хум та̄нти хораманыл ва̄ганыл, хотты пормас палт по̄слуӈкве ат те ро̄выс,  та̄н  ла̄внувыт.
2000 та̄л па̄сныл ма̄н матрёшкат ва̄рев, тув ханты вильтхопит по̄слэ̄в. Ань са̄всыр матрёшкат о̄лэ̄гыт – рущ ос мо̄т ма̄хум хурит тув по̄славет. Ма̄н ос номсэ̄в, ос манрыг ат ро̄ви сосса хо̄тпа хури тув по̄слуӈкве. Акв тамле ут ва̄рсӯв, Москва ӯст о̄лум выставкан тотыслӯв. Ань та ханты матрёшкав тот ка̄салавес, я-ты, та пӯмщалаве, та сунсыглаве. Тувыл тав музей Матрёшки ма̄гыс ёвтвес, Москват насати тамле кол о̄лы. Ма̄н ханты матрёшкав ань тот хо̄т  та  о̄ньщаве.    
Сосса мир — мӯтраӈ ма̄хум
1986 та̄лт ма̄-во̄й но̄х-винэ хо̄тпат ёт сосса колта̄гыл о̄лнэ ма̄н ялсум. То̄нт ам о̄выл щёс ханты ма̄хум ка̄саласанум, та̄н ляпанылт о̄лсум, хум, нэ̄т ос ня̄врамыт ёт ва̄йхатасум, потрамасум. Та порат ам сымум татем ща̄гтыс, амтирот номсэ̄гум, татем ёмас ма̄хум, нёмса э̄лумхо̄ласаквет, та̄н ляпанылт о̄луӈкве татем ёмас. Та ма̄хум ёт юрщмахтасум, тувыл та па̄сныл ань тыхо̄тал мус та̄н палтаныл  ялантэ̄гум. 

Ё̄рнколытын ос во̄рколытын ва̄т нупыл нила щёс ялсум. Ка̄сыӈēмт тот са̄ттем о̄лэ̄гум, рӯпитэ̄гум, ма̄хманум по̄слыянум, та̄н ётаныл потрамēгум, матыр пӯмщалэ̄гум. 
Сунсэ̄гум, хумус во̄раēгыт, хӯл алыщлэ̄гыт. Ань ва̄глум, сосса мир сака мӯтраӈ ма̄хум — са̄в хӯл ат пувēгыт, тэ̄нэтем ка̄тын-паттэ̄гыт, хо̄талыӈ хо̄тал ман турап, хӯл алыщлаӈкве, во̄раяӈкве тох та минэ̄гыт. Ат та ла̄вēгыт, лю̄ль ман ёмас хо̄тал, То̄рум ат лю̄камтэ̄гыт, лю̄ль ла̄тыӈ ат хӯлыгласум. Матыр ка̄тын-паттэ̄гыт, пувēгыт, таил ща̄гтэ̄гыт. Маныр о̄ньщēгыт, таи пасанн ӯнттэ̄гыт. То̄пал хо̄тпа та̄ра-паттыяныл, по̄хан ӯрияныл, тав ётэ потыр ос ат о̄ньщēгыт. Ёмас хо̄тпа ёт тай потрамēгыт, исум ща̄ил пиныяныл. 
Округ янытыл ам са̄в ма̄т о̄лсум — Сургутский, Нижневартовский, Белоярский районыт янытыл яласасум. Ма̄ньщи мир о̄лнэ ма̄н о̄с ялсум, Ха̄льӯс район Саранпа̄вылт о̄лсум, тот са̄в хури по̄слысум. 

Ты та̄л мастерской колнакув хус та̄лэ то̄влыс. Ам ётум тот са̄в ка̄ркам, ма̄щтыр хо̄тпат рӯпитэ̄гыт. Ты Евгения Юрьевна Потёмкина, Жанна Ринатовна Гладий, Руслан Маратович Арсланов ос мо̄т ма̄хум. Та̄наныл ам пуссын янытлыянум.
А̄ныса̄н по̄щгын хум
Руслан Маратович Ханты-Мансийск ӯсн о̄с ёхталас, мастер-класс ва̄рыглас, янге-ма̄не тав ётэ а̄ныса̄н ва̄рсыт. Хум рӯпататэ урыл китыгласлум, э̄лаль ань тав потре ловиньтэлы̄н:
— Ам искусства школат рӯпитэ̄гум, ня̄врамыт а̄ныса̄н ос са̄всыр хусапсовыт ра̄ктныл по̄щгуӈкве ханищтыянум. Скульптура тэ̄ла о̄вылтыт потыртэ̄гум, тыхал по̄слэ̄в, па̄рт тармыл са̄всыр  хурит  щуртгалэ̄в. 
— Ка̄тыл матыр-а̄ти ва̄руӈкве, ра̄кытныл по̄щгуӈкве наӈ хо̄т ханищтахтасын?
— Ка̄сыӈ туи Нижневартовск ӯст «Самотлорские ночи» нампа ялпыӈ хо̄тал ва̄рыглаве, тув са̄в ма̄ныл ма̄щтыр ма̄хум ёхталэ̄гыт, пормасаныл суссылтэ̄гыт, рӯпатаныл урыл потыртэ̄гыт, ма̄хум ханищтэ̄гыт. Хосат ам акв тамле хум ёт ва̄йхатасум, тав Омск ӯсныл ёхталас, наме Александр Геннадьевич Белосветовский. Ла̄ви, ра̄кытныл матыр по̄щгуӈкве ханищтахтуӈкве таӈхēгын те, ам палтум ёхталэн, ам на̄ӈын ханищтылум. Ам атхунь ка̄сащасум, рӯпатамныл та̄ртвēсум, та минасум. Ты хум колэ̄т кит са̄т о̄лсум. Такви колт о̄лы, мāщтырлан я̄нас кол о̄ньщи. Хо̄тал палыт ам ётум та рӯпиты, потырты, хумус э̄ри ра̄кт тэ̄лыгтаӈкве, по̄щгуӈкве,  та  маныр. 
Александр Геннадьевич сака ёмас э̄лум-хо̄лас, ма̄к ма̄щтыр хум. 

Матъёмас тав палтэ ялсум, ханищтахтасум, тот ва̄рум тэ̄лам ань ня̄врамытн суссылтылум, пуссын аквъёт э̄лаль ханищтахтэ̄в. Ты рӯпатам сака пӯмыщ, ёмас номтыл ва̄рилум. Юн о̄щнэ а̄ныса̄нанум  амти ка̄тыл ва̄рсанум. Са̄в а̄ны юртанум ма̄гыс щё̄питэ̄гум, мӯйлуптыянум, пуссын ща̄гтым  юн  о̄ньщияныл.
Николай Гаврилович ла̄выс, Ханты-Мансийск ӯсн та̄н 2007 та̄л па̄сныл ёхталэ̄гыт. Тыт мирколт, Ма-вит ос Э̄лумхо̄лас музейт пормасаныл суссылта̄лманыл. Москва ӯст хӯрум выставка ва̄рыгласыт, акв щёс Филяндиян ялсыт. То̄ва, пормасаныл, ла̄ви, сака янгыт, ёт ат тотыглыяныл, тох тай са̄в пормас  ка̄саланувув. 

Ма̄н ма̄вт матъёмас тамле ма̄щтыр ма̄хум, сымыӈ хо̄тпат о̄лэ̄гыт. Лӯи ма̄в э̄руптыяныл, ма̄хманув янытлыяныл. Николай Гавриловичин са̄в ёмас, сымыӈ ла̄тыӈ ла̄вēгум. Пуста̄гыл вос о̄лы, са̄в э̄рнэ пормас вос ва̄ри.
Ханты āгирищиг Н.Г. Курач тав по̄слысаге. Ня̄врам кати ёт ӯнлын хуритэ ань сāв мāт вāве.
