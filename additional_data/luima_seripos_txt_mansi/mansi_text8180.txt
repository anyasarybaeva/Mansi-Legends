
Минам та̄лт Евдокия Илларионовна Тальмич (Рахтымова) урыл ма̄н ма̄нь потыр хансыгла̄лсӯв. Тыхо̄тал я̄тил ма̄ньщи э̄ква потранэ э̄лаль ловиньтэ̄н. Таве хӯнтлаӈкве сака пӯмыщ, маныр урыл потырты, ты урыл аквтоп тина сунсэ̄гын, тох нё̄тнэ̄г потранэ минэ̄гыт. 
Рахтымов урыл
Ам 27 та̄лум о̄лыс, хунь хум ва̄рсум. Тав ханты хум о̄лыс. Мēн тав ётэ Кульпас па̄вылт аквъёт ханищтахтасмēн, та па̄сныл таве ва̄слум. Акв щёс Сӯкыръя па̄вылт йӣквнэ колн минасум, тох тай тув ат ялантэ̄гум, ос то̄нт минасум. Та порат Нё̄рныл аквмат рущ пыг­рищ ёхтыс, наме Лёня. Тав ла̄ви: «Ам Свердловск ӯсныл о̄лэ̄гум, ань тув минэ̄гум, тыт нэ̄ тотуӈкве таӈхēгум». А̄нумн ёт во̄витэ, ла̄ви: «Ам во̄й то̄тап о̄ньщēгум». Ам мо­виньтэ̄гум: «Ам во̄й то̄тап ма̄гыс ат тыналахтэ̄гум!» Тох потрамим ё̄мимēн, мēн юи-па̄лмēнт Рахты­мов ё̄ми. Рущ пыгрищ а̄нум титыглы: «Мēн юи-па̄лмēнт хотьют юв?». Ам ла̄вēгум: «Рӯтум». Тувыл юил Рахтымов саран ла̄тӈыл а̄нум титыглытэ: «Ты хотьют?» Ам ла̄вēгум: «Ты Лёня, тав во̄й то̄тап о̄ньщи, а̄нум ӯсн во̄витэ…»
Ты ва̄рмаль 1964 та̄л порат о̄лыс. Хунь Лёня минас, Рахтымов ла̄ви: «Ма̄н тунра нупыл тēтавēв, Карский ща̄рщин. Ты та̄л тув ялэ̄гум, мо̄т та̄л ёхтэ̄­гум, акван-минымēн». 
Мо̄тыт та̄л ēмтыс. Ам а̄гирищит ёт Ха̄ӈла па̄­вылт мисыт посым рӯ­питэ̄гум. Таквсы порат рӯпатам юи-па̄лт ӯщлах­тын хо̄талыл майвēсум, а̄гирищит титыглыянум: «Хотьют ам ётум юв Сӯкыръя па̄вылн мины?» А̄гирищит ат ка̄сащасыт, миннэ лё̄ӈх 11 вēрыста, та̄нанылн а̄лпыл мисыт посуӈкве э̄ри. Ам амттем та минасум. Кон ащирма. Я̄ӈкылман нэ̄глысум, сун­сэ̄гум, ляльт са̄лыӈ сун сӯлтты. Лё̄ӈхныл по̄хын ӯнтхатсум. Пыг суве вущ­касастэ, тох са̄лыт тор­гамтэ̄гыт, ёл-лю̄люӈкв э̄ри. Пыг, насати, Коля Рахтымов, титыглахты: «Хоталь минэ̄гын?» Мēн тав ётэ ювле а̄гирищит палт минасмēн, тот та̄н касырлаӈкве патсыт. Ам ла̄щал кон-ква̄лсум, юв та минмыгтасум, сымум тай нас порги… Мощ минасум, тувыл юил са̄лыӈ суныл ёхтувēсум. Та̄лсум. 9 январьт акван та хасхатсумēн.
Са̄лыӈкол о̄лупсам
О̄йкам ёт акван-минас­мēн. Ва̄нэ хо̄тпанув ёт, ру­танув ёт пӯри тэ̄сӯв, ту­выл нё̄рн минмыгтасмēн. Лё̄ӈхмēн хоса о̄лыс, тит хо̄тал минасмēн.
Аквмат ты ёхтысамēн. Кон хум хо̄тпат хохса хартым, потрамим ӯнла­хо̄лэ̄гыт. Коля тув минас. Ам тай пормасанум а̄л­маясанум, молях ё̄рн­колн щалтапасум, саран ла̄тӈыл пащалахтасум ос титыглахтэ̄гум: «Ам хо̄т хуюӈкве патэ̄гум?» Яныг э̄ква, Валей Наста, ла̄ви: «Я-та, ань ма̄нянув пēри­наныл ёт-тотыглыяныл…» Ам ла̄вēгум: «Мощēрт койкам о̄с тах ёт-тоты­лум». Ам сака потрыӈ о̄л­сум, ощхолиӈыг о̄лсум.
Ты са̄лыӈколт Сӯкыръя̄ па̄выл нэ̄ Лидия Филип­пова щēмьятэ ёт о̄с о̄лыс, тав мовиньтым ӯнлы. Ты э̄лы-па̄лт яныг э̄кван тав ла̄вум: «Ма̄н палтув ань депутат нэ̄ о̄луӈкве ёхты, сака ул ля̄втэн».
Са̄лыӈколт ам рӯпи­тасум, нила колта̄гыл аквъёт о̄лсӯв. Нэ̄ хо̄тпат а̄нум са̄литасаныл, мо̄т ма̄н минмыгтанэ̄ныл по­рат та̄н са̄лыт та̄нти пуви­яныл, тēрияныл, а̄нум ня̄рамыт ёт хультуптыя­ныл, та̄наныл ёнгалтыя­нум, тыттыянум. Та̄н ёта­ныл ё̄рнколт пормасыт атэ̄в, минуӈкве щё̄­пи­тах­тэ̄в. Тох пӯмщиг о̄луп­сам тот о̄лыс. 
Туристат урыл
Ты ва̄рмаль 1970 та̄л порат о̄лыс. Нё̄рт о̄лмум порат акв щёс юрт а̄гим палт мо̄т са̄лыӈ ма̄хум о̄лнэ ма̄н ялсум. Лё̄ӈхе ёмас палыт о̄лыс. Тот мощ мӯйлысум, ювле минуӈкв щё̄питахтамумт, Дуся а̄нумн ла̄ви: «Мин­нэн нупыл тӯр о̄лы, витэ, улпыл, хот-то̄сыс. Ам тот хӯлп ӯнтталасум, аквъёт минымēн, хӯлпум хот-выглум». Минасмēн, сун­сымēн, витэ щар хот-то̄сам, хӯлыт то̄сам ма̄т ты поргēгыт. Хӯлыт ат­санмēн, Дуся а̄нумн мис, таквина̄тэ̄н вис, титтыг та минасамēн. 
Ё̄мēгум, хӯл хӯргум та̄р­витыӈ. Сунсэ̄гум, ам ляль­тум хотьютыт тай та ювыт, хащта̄л ма̄хум. Ля̄льт хо̄нт­хатсӯв, та̄н хо̄т хо̄тпа, аква­ныл титыглах­ты: «Наӈ наӈктен нё̄рыт ат пилэ̄гын?»  Ам ла̄вēгум: «А̄ти, са̄лыӈколув тот-та э̄лын на̄ӈки». Та̄наныл ёт-во̄всанум, ма̄хум щар ва̄гта̄л патмыт. Колувн ёхтысӯв, Наста кантлым а̄нум титыглытэ: «Наӈ та̄наныл тыг во̄внэ ма̄­гыс ялсын?». Ам ла̄вēгум: «Ма̄хум щар ва̄гта̄л пат­мыт, мощ вос ӯщлахтэ̄­гыт, тэ̄пъялэ̄гыт».
Со̄ль, та̄н мощ ӯщлах­та­сыт, толтыг­лахтасыт, ту­выл э̄лаль та минмыг­та­сыт. То̄нт туи пора о̄лыс, э̄тыт посыӈыт о̄лсыт. Ос та нё̄рыт, хоталь та̄н ми­на­сыт, сака карсыт, щар сома лю̄лēгыт. Ма̄хум минам ма̄т э̄ти сака тӯис. А̄лпыл сунсэ̄в, ма̄хманув ювле ты ёхтысыт, щар хот-по̄лимат, нас то̄ргēгыт, маснутаныл хот-ёсымат. Акв нэ̄кве а̄хвтасыӈ ма̄т ёл патум, хот-сакватах­там. Ма̄н ё̄рнколувт та̄н исылтахтасыт, ӯщлахта­сыт, хуясыт, маснутаныл то̄сласаныл, тувыл э̄лаль минасыт. 
То̄нт хум хо̄тпанув са̄лыяныл ёт нё̄рт о̄лсыт, та̄н та̄ланыл э̄кват, на­сати, хот-рохтыгла̄лсыт, ном­сасыт, оям рущит ёхталасыт. Ам та̄нанылн ла̄всум, ма̄хум Эстония­ныл о̄лэ̄гыт, та̄н нё̄р по̄с­луӈкве ёхталасыт, лё̄ӈ­ханыл хосаг о̄лыс, тыг ёхтын ма̄гыс на̄иӈтуй­тыл, товлыӈ­ха̄пыл ос ма̄ши­на­тыл йисыт. Тамле ва̄р­маль ты о̄лыс.
Светлана ДИНИСЛАМОВА
