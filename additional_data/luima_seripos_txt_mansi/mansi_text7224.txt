
Мо̄лал Ханты-Мансийск ӯст «Антинаркотический форум» о̄лыс. Ма̄хум ищхӣпыӈ ут хосыт лю̄ль тэ̄рпи кēлп хосыт уколыл тӯщтын хо̄тпат урыл потыртасыт. 
Россия янытыл 52 са̄вит ма̄ныл 1 со̄тыра китса̄т хо̄тпа о̄лыс - ты миркол кӯщаит, общественный рӯпата ва̄рнэ ма̄хум, мирн нё̄тнэ хо̄тпат, лēккарыт ос мо̄т ма̄хум.
Югра ма̄вт ты ва̄рмаль щирыл рӯпитан хо̄тпат ла̄всыт, са̄ртын ма̄н ма̄вт 8 со̄тыра э̄лумхо̄лас ты лю̄ль тэ̄рпи укол та̄нки ва̄рсыт. Матъёмас ка̄сыӈ та̄лныл ты хо̄тпат мощща­мēгыт. Ань 2 со̄тыра са̄вит тамле а̄гм о̄щнэ хо̄тпа хультыс. Ты ма̄хум пус­мал­тан ма̄гыс тыт ёмас пӯльница щё̄питавес. 
Округ кӯщай ва̄ӈын хум Алексей Шипилов ла̄выс:
– Ма̄н ты а̄гм пусмалтан ма̄гыс манырсыр рӯпата ва̄рēв, мо̄т ма̄т о̄лнэ мир ёт акваг уртхатэ̄в. Та̄н хумус рӯпитэ̄гыт, ма̄н о̄с ва̄глув. Ты а̄гм маныр яныг та̄рвит тоты, школат ханищтахтын а̄гитн-пыгытн ос ма̄ньлат ма̄хумн акваг потыртаве. 
Ань 2030 та̄л мус округувт ты а̄гм пусмал­тан ма̄гыс программа щё̄питаве. Ма̄хум ты лю̄ль накн ул вос патсыт, ӯргалахтым вос олсыт, тот ёмщакв хӯлтаве. 
Ты са̄пранит ма̄хум нила группа щирыл ла̄к­ква-уртхатым рӯпитасыт. Ань наркомания э̄лаль ул вос та̄рамлас, са̄в рӯ­пата ва̄раве. Тамле накн патум ма̄хум пусмалтан пӯльницат ищхӣпыӈ утыл та̄ставет. Ты лю̄ль ва̄рмаль урыл акваг ля̄ххал тотуӈ­кве патаве. 
Югра ма̄т некоммер­ческий организацият ты тэ̄ла ма̄гыс грант-олныл мивет. Тувыл ань ищхӣпыӈ ут хосыт киберволонтё­рыт рӯпитэ̄гыт. Та̄н лю̄ль тэ̄рпит тыналан хо̄тпат интернет хосыт та̄ра-пат­тыяныл ос та̄наныл пувнэ ма̄гыс наманыл полиция-хо̄тпатн ла̄вияныл. 
2001 та̄лт Нефтеюган­ский районт «Лемпин­ский наркологический центр» пӯсвес. Тот лю̄ль тэ̄рпи кēлп хосыт та̄­ра­тан хо̄тпат пусмалтан ма̄­гыс са̄всыр лēккарыт рӯ­питэ̄гыт, тот ю̄нсхатнэ цех ос столярка щё̄питым о̄лэ̄г. 
Мо̄т кол­накт ка̄тыл матыр пормасыт ва̄руӈ­кве ро̄ви. Ма̄хум тот рӯ­питэ̄гыт, э̄рнэ порма­сыт ёвтнэ ма̄гыс та̄нки олн сэ̄лэ̄гыт. 
Ты пӯльница округ мирколныл олныл миве. Тав Пойковский ос Лем­пино па̄влыг халт во̄р ма̄т ӯнттым о̄лы. Ты а̄гм о̄щнэ ка̄сыӈ хо̄тпа пус­мал­тахтуӈкве тув ёхтуӈ­кве вēрми, тыима̄гыс олн ойтуӈкве ат э̄ри.
Ань сапрāни о̄лум порат яныг ӯсытныл ос областитныл ты ва̄рмаль осн-паттын хо̄тпат хала­нылт хӯлтхатыгласыт. Пусмалтан ва̄рмаль мус­хал щирыл вос мины, мир акван-нё̄тхатым рӯ­питэ̄гыт.
Николай МЕРОВ 
