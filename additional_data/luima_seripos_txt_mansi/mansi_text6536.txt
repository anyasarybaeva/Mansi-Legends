
Лӯи ма̄в янытыл то̄ва па̄влыт мус минуӈкве сака рӯпатаӈ. Центр профессиональной патологии колт рӯпитан лēккарыт э̄лын о̄лнэ ма̄хум урыл акваг номēгыт. 
Хумус та̄наныл пус­мал­таӈкве, о̄лнэ ма̄наныл мус манарыл яласаӈкве, та маныр. Ма̄нь па̄влыт халт тэ̄лы яласан ма̄гыс э̄рнэ ма̄шинат ёвтвēсыт, тув палыт ос «Николай Пирогов» на̄иӈха̄п яласы. 
Хоса ма̄т о̄лнэ па̄влыт мус ка̄сыӈ машина ми­нуӈкве хунь вēрми. Сака яныг манос хоса ма̄шинат во̄рыӈ ма̄т ёл-тагапēгыт. Тувыл ма̄н лēккаранув Саратов ӯст о̄лнэ ЗАО «Радиант» колн кит сака ёмас ма̄шинаг ва̄рылта­сыт. 
Тамле ма̄шина сака яныг а̄ти, по̄сме палт кол­хусап о̄лтым о̄лы, рущ щирыл прицепыг ла̄­ваве. Центр профилактики колт пуӈктотнэ лēккар Николай Ташланов тох ла̄выс: «Ка̄сыӈ ма̄шина кол­хусап о̄ньщи, тот акв­торыг са̄т лēккар рӯпи­таӈкве вēрмēгыт. Ищ­хӣпыӈ утыт, пусмалтан аппаратыт ос тэ̄рпит пуссын тув ла̄пēгыт».
Тамле ма̄шина ма̄нь па̄вылн ёхты те, колнакт ка̄сыӈ хо̄тпа алпитэ уральтаӈкве ос пусмал­таӈкве вēрмаве. Тӣвре рēгыӈ, на̄йпос о̄ньщи. Лēккар хум ла̄выс, ты ма̄шинаг мощēртн ма̄нь па̄влыт халт яласаӈкве патэ̄г, э̄лынт о̄лнэ ма̄хум ӯрхатым вос о̄лэ̄гыт.

Пётр Молданов потре ма̄ньщи ла̄тӈыг Светлана РОМБАНДЕЕВА толмащластэ  
