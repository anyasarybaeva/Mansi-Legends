
Ща̄нь ла̄тыӈ янытлан хо̄талт ам Кондинский район Шугур па̄вылт о̄лсум. Тот школат хо̄нтаӈ ма̄ньщиянув диктант о̄с хассыт. О̄влэ̄т лов щё̄сыт ханищтахтын а̄гит-пыгыт ща̄нь ла̄тыӈ ва̄нэ наканыл а̄рталаӈкве ёхтысыт. 
Ты касыл «Я знаю родной язык» намтым о̄лыс, таве образование департамент па̄лыл щё̄пита̄лвес. Тот округувт о̄лнэ я̄т, тӯрыт, нё̄рыт, ӯсыт ос па̄влыт наманыл китыглавēсыт. Номтаныл а̄рталан ма̄гыс аквхуйплов ня̄врам акван-атхатыгласыт. Ты а̄гирищит-пыгрищит атыт, хо̄тыт, онтолов ос лов классытыт ханищтахтэ̄гыт. 
Хумус касуӈкве патэ̄гыт, ты урыл та̄нанылн Валентина Ильинична Вахрушева о̄влэ̄т потыртас. Ня̄врамытын ищхӣпыӈ ут хосыт касыл хо̄нтуӈкве э̄рыс ос тот ювле ла̄внэ ла̄тыӈ вос хассыт. Тот ищхӣпыӈ утаныл сака лю̄льсаӈ рӯпитас, а̄гит-пыгыт школат хо̄т-а̄ти ё̄мыгтаӈкве та̄ртвēсыт ос хо̄т ёмщакв рӯпитаӈкве паты, тот вос ла̄тыӈ кēтэ̄гыт. Ты касыл хо̄тал палыт ва̄руӈкве ро̄выс, таима̄гыс та̄н юн хансуӈкве таве о̄с вēрмысаныл.
Тувыл китхуйплов щё̄ст диктант хаснэ ма̄хум ёхтысыт. Тув нилахуйплов хо̄тпа атхатсыт, янгыщ тот рӯпитан нэ̄ хо̄тпат ос яныгнув классыт ханищтахтын ня̄врамыт. Нэ̄ хо̄тпат халт ма̄ньщи ла̄тыӈ нэ̄м-хотьют ат ва̄г, ня̄врамыт урокт Валентина Ильиничнан потыртаӈкве мощ ханищтавēсыт. 
Диктант та̄нанылн ам ловиньтаслум. О̄влэ̄т потыртасум, хотьют потре ма̄н хансылӯв, ос то̄ва намыт хассанум. Ма̄хум потыр нас ла̄тыӈ хӯнтлум щирыл хассаныл. Таи ла̄вēгум, та̄н о̄влэ̄т хурахлым о̄лсыт, ос диктант сусмув порат, та̄н потыр пуссын ёмщакв хасманыл.
