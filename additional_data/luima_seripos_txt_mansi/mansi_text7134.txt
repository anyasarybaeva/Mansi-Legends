
Ам юи-о̄выл та̄лытт рӯтанум кинсыянум. Та̄н наманыл акван-атыянум ос нэ̄пакн хансыянум. А̄тям о̄парищ наме Аднакулов, тав ма̄ньщи хум о̄лыс. А̄тям о̄патэ ос яныг о̄патэ пēс порат Атнакуловыт наманыл о̄лыс. Ётыл Советский Союз о̄лум порат та̄н ос Аднакуловыт о̄парищ намыл хасвēсыт. 
Мощ мо̄лалнув «Аль­манах ГенЭкспо» нампа о̄выл нэ̄пак нэ̄глыс. Тот яныг хо̄нт порат хо̄нтлум ма̄хум ос ва̄нэта̄л хотты ма̄т акваг хультум хо̄тпат наманыл хансым о̄лэ̄гыт. Ты нэ̄пак хосыт рӯт ма̄хум хо̄нтуӈкве ро̄ви. Ма̄н, ханты ос маньщи мира­гув ма̄гыс ты ва̄рмаль сака э̄ри. 
Ма̄ньлатыг о̄лнэм по­рат рӯтанум урыл сака ат номсахтасум. Та сыс ам ва̄глум, о̄пам хо̄нтлын ма̄ныл юв ат ёхталас. Ащо̄йкам ос хо̄нтлын ма̄ныл юв ёхталас, ётыл­нувег юн а̄тимыг ēмтыс. Тав пилта̄лыг хо̄нтлуме ма̄гыс ма̄гылн тагатан са̄в по̄сыт о̄ньщас.
Ань ты рӯт ма̄хманум урыл потрыт кинсэ̄гум. Та̄н ураныл са̄внув ва̄ӈ­кве таӈхēгум. Хумус та̄н о̄лсыт, хоты ма̄т хо̄нтлы­сыт, та̄н о̄лупсаныл урыл пуссын ва̄ӈкве ка̄са­щēгум.  
Яныгпа̄ла рӯтанум пуссын хотталь щалтсыт, нэ̄мхотьют ат хультыс, ань китыглахтуӈкве нэ̄м­хотьютныл. А̄тям, омам ос тэ̄н рӯтанэ̄н о̄с пуссын холасыт. Ам аквтупмат амккем хультсум, нэ̄мхоть­ют а̄тим. Я̄тил хо̄тпанум сака кинсыянум, хумус та̄н о̄лсыт, ва̄ӈкве сака ка̄сащēгум. 
Омам колэ̄т йӣв то̄­тап­совт пēс хурит, пēс нэ̄пакыт ос пищмат хо̄нт­санум. Тот а̄тям-омам, щащēквам-о̄пам, анēк­вам-ащо̄йкам хурит ак­ван-атым о̄лсыт. Сакати та̄наныл ка̄саласанум, номылматсанум. Округ архив-колт рӯпитан хо̄т­патн китахкем та̄л китыг­лахтын ла̄тӈыт хансыг­ласум. Та̄н а̄нумн мощ нё̄тсыт. Са̄в хо̄тпа ёт пот­рамасум, та̄н хӯлтсаныл, хо̄т рӯтанум ёл-щё̄пита­вēсыт. Ка̄стыглан ма̄гыс савынканын ялсум, тот та̄наныл ка̄стысанум, та̄н э̄лы-па̄ланылт ма̄ мус хӯтсасум. 
О̄пам Ефим Андреевич Аднакулов 1942 та̄лт тӯи порат хо̄нтлым ма̄н тот­вес. Аквта та̄л яныг таквс э̄тпост хум ва̄нэта̄л хотты ма̄т та патыс. Хо̄нтлум хо̄тпат урыл хансым об­щероссийский ло̄псыт тав урēт туп ма̄нь потыр-охса хансым о̄лы. Ты по­тыр округ военкоматт рӯ­питан хо̄тпат округ архив колн мисаныл. 
Россия ма̄т нэ̄пакыт хосыт яныг хо̄нт порат ат млн. са̄виткем э̄лумхо̄лас ва̄нэта̄л патсыт. Са̄выӈ­па̄лэ ты ма̄хум урыл нэ̄­матыр ат ва̄ве, та̄н хотты ма̄т та порславēсыт. 
Мо̄лты та̄л хо̄нтлын нак оигпам па̄сныл 75 та̄лэ то̄влыс. Хо̄нтлум хо̄тпат са̄выӈпа̄лэ ань тыг мус ёл-щё̄питым ма̄наныл ат ва̄вет. Ам о̄пам та̄н халанылт хо̄т та хультыс. Хо̄т тав хо̄нтлыс, ам щар нэ̄матыр та ва̄глум. 
Ты та̄л о̄йттур э̄тпост акв ёмас ва̄рмаль ēмтыс, «Альманах ГенЭкспо» китыт нэ̄пак та̄ратавес. Тот хо̄нтлум ма̄хум кин­суӈкве ро̄ви. Хоты ма̄т са̄лтатыт хо̄нтлысыт, тот ёмщакв хансым о̄лы. Ма̄хум хо̄нтлум рӯтаныл наманыл та нэ̄пакт хо̄н­туӈкве вēрмияныл. 
Ты нэ̄пак онтолов я̄нас потыр щирыл хансым о̄лы:
1. Хащта̄л ма̄т ва̄­нэта̄л хультум рӯт хо̄тпат киснэ тэ̄ла.
2. Ищхӣпыӈ ут хосыт Россия Министерство обороны интернет ло̄п­сыт, Министерство обо­роны архивт потыр хо̄н­туӈкве ро̄ви. 
3. Хо̄нтлын накт мир пусмалтан ва̄рмаль «Выгыр пēрна – пуста̄гыл о̄лнэ ва̄рмаль» хосыт кисхатнэ ло̄пс. 
4. «Ты савынканыт ат ёрувлавет» - хоты ма̄т ма̄хум ёл-щё̄питавēсыт, ты ло̄пс та̄ра та̄наныл кинсуӈкве ро̄ви.
5. «Хо̄нтлын порат э̄лаль о̄лнэ нак» – хо̄нт­лын ма̄т порсум хо̄тпат наманыл киснэ ло̄пс. 
6. «Ма̄нь мир» - США ос Германия мо̄т хо̄н ма̄т архивыт кисхатнэ тэ̄ла. 
7. «Ва̄нэ ма̄гыс» - Россия Министерство обороны архив та̄ра кисхатнэ ва̄рмаль. 
8. «Э̄лаль мо̄т хо̄тпан маēн» - школат патриотыг ханищтан проект.
9. «Э̄лумхо̄лас киснэ вāрмаль урыл лов потыр».
Ты нэ̄пакытыт са̄в нё̄т­мил щё̄питым о̄лы. Ма̄к э̄рнэ потрыт на̄н тот хо̄н­туӈкве вēрмиянын. Нэ̄пак ты хо̄тпат хассаныл:
– Виктор Тумаркин э̄лумхо̄лас киснэ ма̄гыс ОБД «Мемориал» ос «Память народа» нампа ло̄пс щё̄питас;
– Игорь Ивлев «Солдат.ру» нампа ло̄пс ва̄рыс. Хо̄нтлум ма̄хум тот о̄с наманыл хо̄нтуӈкве ро̄ви.
– Алексей Кислицын ма̄н ма̄вт ос мо̄т хо̄н ма̄т о̄лнэ архивыт ёт са̄в рӯпитас. Тот о̄с хо̄нтлын нак порат ва̄нэта̄л хуль­тум хо̄тпат наманыл хо̄н­туӈкве ро̄ви.
– Алина Акоефф ос хо̄нтлын накт ёл-щё̄пи­тым ма̄хум наманыл ак­ван-хансын ло̄пс ва̄рыс.
Ты нэ̄пак на̄н интернет хосыт хо̄нтуӈкве вēрми­лын, тот ты ма̄гыс олн ойтуӈкве ат э̄ри. Ань ма̄хум та̄нки рӯтаныл хо̄н­тыя­ныл ке, сака ёмас о̄лнув. Ам ты нэ̄пак ём­щакв ханищтылум, номсы­тēмт, о̄пам хо̄т хо̄н­ты­лум тах. Ка̄сыӈ хо̄тпа такви рӯтэ тот вос кинсытэ.
Вера Станишевская (Аднакулова) хансум потре ма̄ньщи ла̄тӈыг Николай МЕРОВ толмащластэ
