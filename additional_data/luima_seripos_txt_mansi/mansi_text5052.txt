
Округ мир пусмалтан департаментыт кӯщай хум Алексей Добровольский ля̄ххал то̄тнэ колн ёхталас. Мо̄лты та̄л ма̄хманув хумус пусмалтавēсыт ос ань ты ва̄рмаль хумлег о̄лы, тав ты урыл потыртас.
Кӯщай хум ювле хультум та̄л урыл тох ла̄выс, округувт мощща э̄лумхо̄лас хотталь щалтыс. Ань Югра ма̄т кит щёс са̄внув ня̄врам о̄луӈкве патыс. Мо̄лты та̄л тыт пуссын аквъёт лов со̄тыра арыгтем ма̄нь ня̄врам самын патыс. 
Сургут ӯст йильпи районт о̄лнэ ма̄хум ма̄гыс кит участковый пӯльницаг пӯсвесы̄г. Ань хосан минуӈкве ат э̄ри, лēккарыт ляпат рӯпитэ̄гыт. Тувыл Нижневартовск ос Ханты-Мансийск ӯсыгт кит яныг колыг ёвтвесы̄г, о̄с пӯльницаг тах ва̄равēг. 
Ка̄сыӈ та̄л лēккар кӯщаит акв товлыӈха̄п ма̄гыс акв со̄тыра щё̄с, нила вертолёт ма̄гыс ос нила со̄тыра щё̄с вуйлэ̄гыт. Тыима̄гыс олн ойтэ̄гыт. Та̄л сыс та̄н тыламлан щё̄саныл янытэ̄т холтыяныл. Лēккарыт э̄лын о̄лнэ ма̄нь па̄влытын манос са̄лыӈ ма̄хум палт тыламла̄лэ̄гыт. Ты товлыӈха̄пыл ос вертолётыл мо̄лты та̄л хӯрум со̄тыра са̄виткем та̄рвит а̄гмыл ēмтум э̄лумхо̄лас пӯльницан тотвес. Ты ва̄рмаль э̄лын о̄лнэ хо̄тпатн сака нё̄ты.
Округувт рӯпитан лēккаранув ань хӯрмит та̄л палыт ищхӣпыӈ ут хосыт са̄всыр та̄рвитыӈ операцият ва̄рēгыт. Та̄н ма̄хум а̄гмыӈ са̄ӈкв а̄хвтасаныл хот-яктыяныл, та пēнтсыл пус са̄ӈкв а̄хвтасыт тув ӯнттэ̄-гыт. Ты хосыт хо̄тпа ос э̄лаль са̄в та̄л пуста̄гыл о̄лы. Ты хо̄тал мус ва̄т нупыл нёло-лов э̄лумхо̄лас тох пусмалтавес. 
Тувыл ты та̄л манос мо̄тынтыг сым ос ма̄йт а̄гм о̄щнэ хо̄тпат о̄с тамле та̄рвитыӈ операциял тыт ва̄руӈкве патавет тах. Тыима̄гыс ищхӣпыӈ утыт та̄стым о̄лэ̄гыт. Лēккаранув акваг э̄лаль ханищтахтэ̄гыт, та̄нки та̄рвит а̄гмыт пусмалтэ̄гыт. 
Сургут ӯст сым а̄гм пусмалтан пӯльница о̄лы. Тот а̄гмыӈ хо̄тпат сыманыл ёмщакв уральтавет. Ань тыг мус ищхӣпыӈ ут хосыт ат со̄тыра арыгтем са̄вит сым а̄гм, акв со̄тыра атса̄т арыгтем ос лувнак āгм тыт пусмалтавес. О̄в-лэ̄т хо̄тпа э̄тпоскем алпитэ янытэ̄т уральтаве, тувыл ущ лēккарыт якытлаӈкве вуйхатэ̄гыт. Ань округ пӯльницанувт тыи ёмас, мир акв юи-па̄лт ат атхатэ̄гыт, хоса ӯрхатуӈкве о̄с ат э̄ри, операция та̄ра ва̄раве. 
Ань са̄выӈпа̄лэ ма̄хум тыт пусмалтахтэ̄гыт, мо̄т ӯсытын ат минэ̄гыт. Ювле хультум та̄л сыс нилахуйплов со̄тыра а̄гмыӈ хо̄тпат округ пӯльницанувт пусмалтавēсыт. Тыт рӯпитан лēккарыт пуссын са̄в та̄л ханищтахтасыт, та̄нки рӯпатаныл ёмщакв ва̄ганыл.
Тувыл ос мо̄лты та̄л то̄ва яныг пӯльницат йильпи ищхӣпыӈ утыл та̄стувēсыт. А̄гмыӈ хо̄тпат пусмалтан колн тотнэ ма̄гыс яныгса̄т нёлолов нупыл ат ма̄шинат ёвтвēсыт. Ты утыт ань пуссын ёмщакв рӯпитэ̄гыт.
Округувт э̄лын о̄лнэ па̄влыӈ ма̄хум палт лēккарыт о̄с акваг ёхталэ̄гыт. Тыима̄гыс ка̄сыӈ районный пӯльницат мир уральтан манос прививка-тэ̄рпи тӯщтын ма̄гыс лēккарыт акван-атавет. Та̄н туи порат я̄ хосыт «Николай Пирогов» на̄иӈха̄пыл мир пусмалтым яласэ̄гыт. Мир пусмалтан хо̄тпат А̄с, Иртыш, Саквъя, Та̄гтъя ос Конда я̄ ва̄тат ӯнлын ма̄нь па̄влытын ёхталэ̄гыт. Тэ̄лы порат ос ищхӣпыӈ утыл ва̄рим ма̄шинатыл лēккарыт тотыглавет. Ты ва̄рмаль щирыл мо̄лты пуссын аквъёт лов со̄тыра арыгтем хо̄тпа уральтавес. Па̄влыӈ ма̄хум ты лēккарыт урыл ва̄ганыл, ка̄сыӈ та̄л та̄наныл ӯрияныл. 
Кӯщай хум ла̄вме щирыл, округувт ювле хультум атхуйплов та̄л сыс па̄влытт рӯпитан ма̄нь пӯльницат лап щар ат пантыглавēсыт. Ань ты накт ма̄н ма̄вт са̄тлов нупыл са̄т ФАП-пӯльница, налыман нупыл акв амбулатория рӯпитэ̄гыт. Ань ты ма̄нь пӯльницат пуссын яныг пӯльницат нупыл хасвēсыт, тувыл нё̄тавет. Та̄н тэ̄рпил та̄ставет ос яныг лēккарыт ватихал тув ёхтала̄лэ̄гыт.
