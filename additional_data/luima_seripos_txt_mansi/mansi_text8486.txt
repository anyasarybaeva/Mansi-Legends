
Кāсыӈ туи пора Ханты-Мансийск ӯст о̄лнэ ня̄врамыт магыс «Тōрум Маа» музеит ханищтап ва̄раве, ма̄ньщи ла̄тӈыл лāваве – «Тāксар мāхум». Тув ялантам ня̄врамыт тох потыртасыт. 
Александра Заболотская, 13 тāл
– Āнумн хӯрумхой­плов тāл, 5 школат 8 классыт ханищтахтэ̄гум. Ханищтап – сака э̄рнэ тэ̄ла, во̄рт о̄луӈкве ха­нищтавēв. 
Ам щēра­нка тāл на̄й пēлам­таӈкве ос э̄рнэ щирыл лап-харыг­таӈкве, парщин кол тӯщ­туӈкве ос алыщлапыт ва̄руӈкве вēрмēгум. 
Мāн лӯима̄т ōлэ̄в, ам тох ном­сэ̄гум, сосса мир пēс йис тэ̄ланыл, пēс йис ва̄рма­ляныл урыл вāӈкве э̄ри.
Ты лагерьн ам 2017 тāлт ōвыл щёс ёхтысум, мāнавн «Тōрум Маа» музейт рӯпитан хотпат кēнт мӯйлуптасыт, хунь туи пора ēмты, ам ты кент масылум ос кā­сыӈ тāл тыг ёхталэ̄гум. Тыт ёмас ӯщлахтаӈкве, тыт ōлуӈкве ам э̄руп­тэ̄гум.

София Букина, 9 тāл
– Ат хōтал сыс ты лагерьт мāн ханищтаве­сӯв, во̄рт хот-тыпегы̄н ке, хумыс лё̄ӈх ювле хо̄н­туӈкве ро̄ви, щēранка та̄л на̄й пēламтаӈкве, пар­щин хасап хумус тӯщ­туӈкве ос ё̄втыл ня̄л тā­ра­таӈкве.
Ты смена урыл сāв ёмас номт хультыс, мāн вōрт ё̄мыгтасӯв ос лāхыс атсӯв. Вāглум, хоты лāхыс тэ̄ӈкве рови, хоты – ат рōви. Ōпам хольт лāхыс ос пил вāтуӈкве э̄руп­тэ̄гум.
Кит тāл ам гимнас­тикан ялантэ̄гум, тав «воздушныиг» лāваве, хунь хōтпа нумыл ханнэ торытн ка̄тыл пувхатым сāвсыр щирыл «элемент» вāри. Сāв йильпи касылт касэ̄гум. Ты спорт сака нё̄тнэ, ам аквтоп нумын тыламлым яласэ̄гум, тыи мāгыс каснэ ма̄н ялан­таӈкв сака ка̄сащēгум.

Ня̄врамыт ёт Оксана АЛБИНА потыртас
