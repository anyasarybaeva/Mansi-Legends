
Округ кӯщай ва̄ӈын хум Алексей Шипилов сапрāни ва̄рыглас, тот сосса ма̄хум тэ̄ланыл ёт рӯпитан кӯщаит акван-хо̄нтхатыгласыт ос та̄л сыс ва̄рум рӯпатаныл о̄вылтыт потыртасыт. 
О̄влэ̄т рӯпата депар­таментыт пуӈк­тотнэ хум Алексей Варлаков сосса ма̄хум ва̄рмаля­ныл хумле о̄лэ̄гыт, ты о̄вылтыт китыг­лавес. Тав ла̄выс: «2019 та̄л акв­хуйплов э̄тпос сыс 1 со̄тыра 81 сосса э̄лум­хо̄лас ма̄н рӯпата кола­нувн матыр рӯпата кинсым ёхтала­сыт. Та̄н халанылт школат ха­нищтахтам 180 а̄гит-пыгыт о̄лсыт. 
Мо̄лты та̄лт 881 сосса хо̄тпат рӯпата киссыт, тыгыл 80 ня̄врамыт шко­лат ханищтахтасыт ос туи сыс хо̄т рӯпитаӈкве тах­сыт кос. Ты та̄л ман­рыг са̄внув хо̄тпат лови­ньтым ēмтыс, тыи 2019 та̄лныл рӯпатта̄л ӯнлын ма̄хум мирколт хасхата­маныл порат мощ са̄внув олн-ло̄мтыл ойтуӈкве пат­вēсыт. Таима̄гыс ма̄­хум олныл вос ойтавет, мир­колт хӯлтыглахтэ̄гыт. 
Ань тыг мус рӯпат­та̄л 413 сосса э̄лум­хо̄лас о̄лэ̄гыт, мо̄лты акв­ты порат 375 э̄лум­хо̄лас рӯпата ат о̄щсыт. Ты ма̄хманув округ па̄лыл «Поддержка занятости населения» нампа про­грамма щирыл нё̄тавет. Та̄н матса̄вит э̄тпосн рӯпитаӈкве во̄выглавет кос, тот акв э̄тпос ма­тыр ва̄рнэ̄ныл ма̄гыс 11 со̄тыра 136 солко̄­вил ойтавет. Та щирыл ты та̄л 612 сосса хо̄тпат рӯпитаӈкве патхатыг­ласыт, мо̄лты порат 465 хо̄тпат тох рӯпитасыт ос мощ олн сэ̄лсыт. 
Ма̄н то̄ва колыт ёт акван-нё̄тхатым рӯпи­тэ̄в, тох «Касум па̄выл са̄лы о̄щнэ компаниян» сосса ма̄хум рӯпитаӈкве вуйлэ̄гыт, тувыл «Озеро Яхтур» ос «Ехланг-Мазям» общинаг ёт ак­ван-потыртахтэ̄в, хотты хо̄тпат тув рӯпи­таӈ­кве мощщан вуйлы­яныл.
То̄ва хантыт ос ма̄нь­щит матыр рӯпатан э̄лаль ханищтахтын колн кēтыглыянӯв. Та̄л о̄выл­тахтам па̄сныл 53 хо̄тпат ханищтахтуӈкве о̄выл­тахтасыт, ань 47 э̄лум­хо̄лас а̄стысыт ос 11 хо̄т­пат рӯпатал хо̄нтвēсыт.  
Тувыл хӯрум э̄лум­хо̄лас э̄рнэ нэ̄пакыт щё̄­питасыт ос та̄нки рӯпа­таӈ кол ва̄рсыт. Акв кол Белоярский район Нумто па̄вылт о̄лнэ хо̄тпа ос Кондинский районт о̄лнэ кит хумыг, акватэ Кумин­ский па̄вылт о̄лы, мо̄танэ Междуреческий па̄вылт.
2019 та̄л сыс сосса ма̄хум ма̄гыс 2,9 со̄тыра са̄всыр нё̄тмилыт ва̄рыг­лавēсыт. Сосса ма̄хум о̄щнэ та̄рвит ва̄рмаляныл ма̄н пуссын та̄ра-паттым о̄ньщиянӯв ос ёмщакв щё̄питаӈкве нё̄тыянӯв».
Китыт потыр ищ­хӣ­пыӈ утыт ёт рӯпи­тан департаментыт кӯ­щай ва̄ӈын хум Юрий Тор­гашин «IT-стойби­ще» намаим тэ̄лат урыл потыртас. Во̄рт ос э̄лын о̄лнэ сосса ма̄хум интер­нетыл вос ва̄равет, ос маныр э̄лаль ва̄руӈкве э̄ри, та̄н ёмщакв суссыл­тавет ос ханищтавет. Россия янытыл тамле проект нэ̄мхо̄т воссыг а̄тим, ань мо̄т лӯима̄ ма̄т о̄лнэ кӯщаит та̄нки пал­таныл акв тамле рӯпата ва̄рнэ ма̄гыс ма̄н округув китыглэ̄гыт. 
Ма̄н о̄лнэ ма̄вт ань 2019 та̄л сыс 7 са̄в­сыр ма̄т «IT-стойби­ще» кēрква̄лгыӈ утыл ва̄р­вēсыт, ос та юи-па̄лт 1 со̄тыра 450 сосса хо̄т­пат ищхӣпыӈ ута­ныл рӯпитэ̄гыт. «Пунси» нампа стойби­щат, «Юрты Фили­пов­ские», во̄рт о̄лнэ С.А. Ке­чимов, К.Е. Кантерова, В.Д. Тэвлина хо̄тпат палт, тувыл «Неройка» турис­тыт ӯщлахтын ма̄т ос Корлики па̄вылт ищ­хӣ­пыӈ ут ва̄рвēсыт. 
2020 та̄лт 13 са̄всыр ма̄т интернет о̄ньщуӈ­кве патэ̄гыт. То̄нт 2 со̄­тыра сосса э̄лумхо̄лас ты ут хосыт потыртаӈ­кве тах вēрмēгыт. 
«Югра лылыēп» орга­низация кӯщай нэ̄ Люд­мила Алфёрова ты тэ̄лат ва̄рнэ ма̄хумн пӯмащипа ла̄тыӈ ла̄выс. Тав ла̄вме щирыл, ты ва̄рмалит э̄лаль тотуӈкве э̄рēгыт ос миркол па̄лыл олныл вос та̄ставет. 
Сосса ма̄хум ищхӣпыӈ ут о̄ньщим та̄нки та̄рвит ва̄рмаляныл хӯлтыяныл ос та̄нанылн хотмус нё̄­туӈкве та̄ранув ро̄ви. Госуслуга нэ̄пакыт о̄с акв ма̄т хасылтавет, хот­ты па̄выл ман ӯс мус минуӈкве ат э̄ри. 
Сосса ма̄хум мо̄т тэ̄ла­ныл хумус э̄лаль то­тавет, нё̄тмил киснэ̄­ныл юи-па̄лт ма̄кыг ва̄­равет ман а̄ти, ты урыл внутренний политика департамент кӯщай хум Александр Скурихин потыртас. Тав ла̄выс, ма̄хум э̄рнэ торыг юристытн нё̄тавет ос тэ̄ланыл ёмщакв щё̄­питаӈкве хӯлтавет.
 
