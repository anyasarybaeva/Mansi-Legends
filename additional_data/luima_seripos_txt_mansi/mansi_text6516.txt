
Ты та̄л ва̄т са̄грапнал э̄тпос 10 хо̄талэ̄т ма̄н округувт 90 та̄лэ то̄влыс. Ты ялпыӈ хо̄тал кастыл ма̄н Кульпас па̄выл школат са̄в та̄л рӯпитам ня̄врамыт ханищтан нэ̄-хо̄тпат урыл потыр хансэ̄в.  
Агния Николаевна Пакина 
Кульпас па̄выл о̄выл школат ня̄врамыт ха­нищтас. Тав 1936 та̄лт лӯпта э̄тпос 28 хо̄талэт Ягрим па̄вылт самын патыс. 
Училище а̄стламе юи-па̄лт Тэ̄к ос Люлю­кары па̄влыгт ня̄вра­мыт ха­нищтаӈкве кēт­вес. 1960 та̄лт Кульпасн о̄луӈ­кве ва̄нтлас. 
О̄влэ̄т интернатыт рӯпитас. 1968 та̄лныл о̄выл школат ня̄врамыт ханищтаӈкве патыс. 

Ма̄нь а̄гирищит ма̄щ­тырлаӈкве, ю̄нсхатуӈ­кве, сакныл хартуӈкве, тэ̄нут па̄йтуӈкве ханищ­тасанэ. Агния Никола­евна о̄с са̄в э̄сгын нэ̄па­кыт о̄ньщи. Ханищтап щирыл рӯпитан Минис­терстваныл ос округувт ханищтап щирыл рӯ­питан департаментыл янытлан нэ̄пакыл май­лувес. Агния Николае­вна «Ветеран труда РФ» нам о̄ньщи. Ань тав пенсият Кульпас па̄­вылт о̄лы.
Дарья Никитична Голошубина 

Ня̄врамыт ханищтам э̄ква о̄с са̄в та̄л школат рӯпитас. Дарья Ники­тична 1940 та̄лт ма̄нь таквс э̄тпос 26 хо̄талэ̄т Кимкъясӯй па̄вылт са­мын патыс. 
Тот школат ханищ­тахтас. Учи­лище а̄стлас, ювле самын па­тум па̄в­лэ̄н ёхтыс. Ма̄нь школат ня̄врамыт ха­нищтым рӯпи­тас. 
Тувыл Кульпас па̄вылн ва̄нтлас, 1964 та̄лныл школат вожатый нэ̄г о̄лыс. 1971 та̄лныл о̄выл школат ня̄врамыт ха­нищ­тым рӯпитас. Та̄на­ныл ма̄ньщи ла̄тӈыл ханищ­тасанэ.
Са̄в та̄л ка̄ркамыг рӯпитаме ма̄гсыл тав акваг янытлавес, э̄сгын нэ̄пакыл са̄в щёс майлу­вес. Дарья Никитична «Заслу­жен­ный учитель РФ», «Отлич­ник народ­ного просвещения», «Старший учитель», «Ветеран труда РФ» намыт о̄ньщи. Ань тав пенсият о̄лы. Ты та̄л тав 80 та̄лэ то̄влыс.
Ульяна Павловна Гындыбина

Ты ёмас, ка̄ркам э̄ква о̄с Кульпас па̄вылт ма̄нь школа ня̄врамыт ханищ­тас. Тав Няхлаӈ па̄вылт 1940 та̄л ва̄т са̄грапнал э̄тпос 11 хо̄талэ̄т самын патыс. 
Училище а̄стламе юи-па̄лт Кимкъясӯй па̄­вылн ня̄врамыт ханищ­таӈкве кēтвес. 
Ты юи-па̄лт Ульяна Павловна Сортыӈъя па̄выл школат рӯпитас. Кульпас па̄выл школат тав 1982 та̄лныл 1999 та̄л мус ма̄нь ня̄врамыт  ханищтас. Э̄сгын нэ̄пакы­тыл майлувес, ань ӯщ­лахты, ат рӯпиты. Ты э̄т­пост тав 80 та̄лэ то̄в­лыс.
Евдокия Ивановна Хозумова

Кульпас па̄выл шко­лат ма̄нь ня̄врамыт ханищтан нэ̄г рӯпитас. Тав 1946 та̄л яныгполь э̄тпос китыт хо̄талэ̄т Ло̄пмус па̄вылт самын патыс. 
Школа а̄стлас, э̄лаль учителиг ханищ­тах­туӈкве ялыс ос ювле яныгмам па̄влэ̄н ёхтыс. 
Тот ня̄врамыт ӯрга­лан колт кӯщаиг рӯпи­тас. Ты юи-па̄лт ма̄нь школат а̄гирищит, пыг­ри­щит ханищтас. Тувыл Кульпас па̄вылн ва̄нт­лас. 1970 та̄лныл 2006 та̄л мус школат ня̄вра­мыт ханищтас.  
Евдокия Ивановна такви рӯпататэ сака ёмащакв ва̄рыстэ. Рӯпа­татэ ма̄гсыл ханищтап щирыл рӯпитан минис­терства па̄лыл яныт­лан нэ̄пакыл майвес. Ха̄льӯс район миркол­ныл янытлан нэ̄пак тав о̄с о̄ньщи. Кульпас школа кӯщайн о̄с акваг янытлавес, э̄сгувес. Ань Евдокия Ивановна пенсият о̄лы.
Ты я̄тил хо̄тпат ма̄н Йильпи та̄л ёхтын кас­тыл яныт­лыянӯв. Пус ка̄т, пус ла̄гыл ла̄вия­нӯв, щуни­ӈыщ, со̄тыӈыщ вос о̄лэ̄гыт.
Ты потыр Ольга Митрофановна Тимушева ос Альбина Митрофановна Кулешова хассы̄г
