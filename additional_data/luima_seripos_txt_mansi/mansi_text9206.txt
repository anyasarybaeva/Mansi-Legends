
Ювле хультум э̄тпост Са̄пса (Ивдель) ӯсн ялум лё̄ӈхув урыл э̄лаль потыртэ̄в. Тув Ханты-Мансийсканыл «То̄рум Маа» музейт рӯпитан хо̄тпат, Советский ӯсныл Общественный палатан пēриим хум Виктор Вискунов ос ам тув ялсӯв. Ма̄н та ӯст о̄лнэ мирытн ма̄ньщит ос хантыт пēс наканыл суссылтасанӯв ос о̄лупсав о̄вылтыт потыртасӯв. 
Са̄пса ӯст о̄лнэ ма̄хум ёт ма̄н акван-хо̄нтхатыг­лан нак ё̄рнколт ва̄рыг­ласӯв. Таима̄гыс тув ё̄рн­кол тотсӯв ос хум хо̄т­па­нув таве ӯс кант тӯщ­ты­саныл. Тув ёхтынэ̄в э̄лы-па̄лт ла̄ввесӯв, кон рак­вуӈкве ос щахыл кур­гуӈкве тах паты. 
Тувыл та хольт мо̄тыт хо̄талт мощ ма̄лтыпыг о̄лыс, щахыл по̄хыл минас ос туп э̄типа̄лаг раквал­тахтас. Кит хо̄талыг тот о̄лмувт нюлы кис нэ̄гла­лыс. Ма̄н ӯскант ат щё̄с­кем мӯй ма̄хум ёт ва̄й­ха­тасӯв ос сыре-сыр ён­ги­лыт, ма̄щтырлан щё̄­сыт та̄н ма̄гсыланыл ва̄­рыг­ласӯв.
Ма̄ньщи ос ханты мас­нутыт, порма­сыт суссыл­тасӯв, пēс на­кыт ос ань о̄лыглан тэ̄лат о̄вылтыт акваг китыглавесӯв. Ё̄рн­кол по̄хат мӯй хо̄тпат Людмила Алфёрова, Евгения Касатова ос Виктор Вискунов ӯрса­ныл, та̄н ётаныл пащалах­та­сыт ос сосса ма̄хманув о̄луп­саныл о̄вылтыт по­тыр­тасыт. 
Та̄н ляпанылт сыре-сыр ёнгилыт ма̄хумн Виктор Банк щё̄пита̄лыс, та сыс «Яныг кол» ёныг ханты ла̄тӈыл потырта­стэ. Лӯсум ма̄ньщи нэ̄ Анастасия Анямова ты ёнгилыт ща̄нь ла̄тӈēтыл ла̄всанэ. Ма̄ньлат а̄гитн «Лусы» («Щёл») ос «Туслы» йӣв-о̄влытыл ён­гилыт мӯстысыт, та̄наныл мат­кем па̄хвтыманыл юи-па̄лт молях ханищ­тахта­сыт.
Ё̄рнколт сэ̄кв о̄лыс, тот ня̄врамыт ма̄гсыл ма̄щтырлан щёс Викто­рия Кулонбаева ва̄рыг­лас. Ма̄нь а̄гирищит та̄нкина̄нылн ка̄тсор ква̄лыг сагсыт, пыгрищит ма̄нь ха̄пкве ва̄руӈкве вēрмысыт. Ос ам палтум та̄н а̄кань ва̄руӈкве ёх­таласыт. 
Ма̄ньлат пыгыт то̄выль тармыл ӯнтылматыгла̄л­сыт ос ӯщлахтасыт. Та̄н а̄висунт нумит ханум сы­палиӈ касаиг ка̄саласыт ос сака пӯмщалахтасыт. 
О̄влэ̄т ӯсн ёхтумув по­рат Ивдель ӯс музеянылт рӯпитан хо̄тпат ос Ивдель ӯст культура, спорт ос ма̄ньлат ма̄хум тэ̄ланыл ёт пуӈктотнэ нэ̄ Галина Комлякова ма̄нав ӯрса­ныл ос та̄н ётаныл ва̄й­хатсӯв. Ань ты ялпыӈ хо̄талув ва̄рмув юи-па̄лт Галина Викторовна таи ла̄выс: 
– Ам на̄н тыг ёхта­лан ма̄гыс хот-ща̄гтым о̄лэ̄гум, аньмунт аквъёт тэ̄лат э̄лаль ва̄рнэ ос ак­ван-нё̄тхатын нэ̄пакт Людмила Алфёрова ёт хас­хатсумēн. Ань на̄н о̄лнэ ма̄н мӯйлуӈкв ялуӈ­кве сака ка̄сащēв. 
Тыг тотыглам суссыл­тан утанын такем пӯмщиг пуссын о̄лсыт, матъёмас ё̄рнкол тӯщтыгласы̄н. Ӯс ма̄хманув щēмьяӈ та̄гыл ёмщакв ӯщлахтасыт, та­са̄вит ня̄врамыт тув щал­тапа̄лсыт, матыр-а̄ти ва̄­руӈкве ханищтахтасыт. 
Āгирищит са̄всыр а̄канит ва̄рмыт ос ка̄тсорн ква̄лгыт сагмыт. Ма̄ньлат а̄гиянув-пыга­нув хантыт ос ма̄ньщит пēс наканыл та̄ра-пат­тысыт, матыр-а̄ти о̄выл­тыт о̄с пӯмщалахтасыт. 
А̄нумн ма̄ньщит ос хантыт сыре-сыр ёнги­ланыл мӯстысыт, йӣв-о̄влыл ёнгысӯв, акв ёнгилытыл «китгыг – а̄ти китгыг» ма̄н пуссын ощатахтасӯв. Аман тох ōлы? 
Ла̄кв па̄хтын ёныг рущ ёнгил хурип о̄лы. Ка̄сыӈ ня̄врам щё̄с­кем тот ёнгыс, нэ̄мхотты мо̄т ма̄н ат молямлас. Ма̄навн тыи о̄с ёмас, та­щирыл ке та̄н матыр ва̄ӈ­кве патсыт, хотты ёмас э̄рнэ тэ̄лан ханищтавēсыт. 
Ма̄н ань э̄лаль ӯрхатым о̄лэ̄в, на̄н палтын ялуӈкве номсэ̄в. Ос тыт на̄нанныл ханищтахтам накыт э̄лаль тотуӈкве патыянӯв тах.
Аквхуйплов та̄л яныт Катя а̄гирищ ла̄выс, тав ущты о̄выл щёс хантыт ос ма̄ньщит урыл хӯнтамлас ос та̄н пӯмыщ пормаса­ныл ка̄салас, ка̄тсорн ква̄лыг сагыс ос а̄кань ва̄рыс. Ё̄рнкол о̄с о̄выл щёс ка̄саластэ ос тув мӯйлуӈкве щалсас. Тот, насати, такем ёмас о̄л­нэ̄тэ, ты э̄лы-па̄лт тав туп ху­рит по̄слым ва̄ме. 
Са̄пса ӯст о̄лнэ а̄гири­щит тув ма̄ньщи супыл масхатым ёхтала­сыт ос э̄ргысыт-йӣквсыт. Та̄н йӣквнэ коланыл «Веснушки» намаим о̄лы, ань та̄н ётаныл рӯпитан нэ̄ Любовь Сергеевна Есаулкова китыгласлум, тав ювле таи ла̄выс:  
– Ма̄н ты ялпыӈ хо̄тал урыл хӯнтамласӯв ос «Веснушки» нампа йӣк­внэ а̄гирищит ёт мӯй­луӈкве ёхтысӯв. Та̄н ётаныл ам ос Анастасия Викто­ровна Александро­ва рӯпитымēн. А̄гирищит ёт ма̄н са̄всыр мирыт йӣкваныл йӣквēв, лӯсум ма̄ньщи ма̄хумныл акв йӣкв ос акв тӯлыглап ханищтаслӯв. Ты хо̄тал на̄нан йӣкв суссыл­таслӯв. 
Тувыл матыр-а̄ти тэ̄лат на̄нанныл ва̄ӈкве о̄с тах­маясӯв, ань пӯмыщ ва̄р­малит та̄ра-патты­санӯв, са̄в ёнгысӯв ос по̄слах­та­сӯв. Ма̄н ня̄в­раманув матыр-а̄ти тэ̄лат пуссын мӯстысыт, та̄н ща̄гтым юв минэ̄гыт.   
На̄н сунсэ̄н, а̄гирища­нув ма̄ньщи супыл мас­хатым пуссын о̄лсыт. Ты супыт «Фактория» нампа колт рӯпитан нэ̄ Наталья Курикова-Добрынина йинсанэ ос ма̄н рума нэ̄вн Валентина Никола­евна Кобзеван ма̄шинал ю̄нтвēсыт. Тэ̄натэ̄н ма̄н ань пӯмащипа ла̄тыӈ ла̄вēв. 
Тувыл ма̄ньлат хо̄тпат халт ё̄рнколувт Светлана Черняева о̄лыс. Тав ма̄­навн таи потыртас: 
– Ам 28 та̄лум то̄влыс, тамле матыр ма̄щтырлан ва̄р­малитыл ам акваг пӯмщалахтэ̄гум. Ань сымумт такем ёмас, тыг ёхтала­сум ос маныр суссылта­сы̄н, маныр на̄н тыт ва̄рсы̄н – пуссын ёмщакв ханищтасанум.  
Амки сыре-сыр ма̄нь а̄хвтасыт ищхӣпыӈ ло̄пс-ла̄пка хосыт ёвтэ̄гум, тувыл ка̄тсорн нэ̄гсалан са̄всыр хорамыт ос паль­сакыг ва̄рēгум. То̄ванакт йӣв-охсал матыр ёргē­гум. Ань ка̄тсорн ква̄лыг сагуӈкве молях ханищ­тахтасум, а̄кань ва̄руӈкве а̄нумн матрыг та̄рвитнув о̄лыс. 
Мо̄т а̄гит-пы­гыт палт ам ат ро̄влахтэ̄­гум, ищ­хӣпыӈ утыт мор­сыӈ по­рат ӯнлантэ̄гум, амки номсахтым матыр ва̄рē­гум. Ма̄ньщит ос хантыт урыл нэ̄матыр щар ат ва̄слум, ань тай ва̄ӈкве патыянум. 
Ма̄н палтув щēмьяӈ та̄гыл о̄с ёхталасыт, ма̄н та̄наныл нё̄тнэ маснута­нув масуӈкве ла̄выгла̄л­санӯв, та̄н пуссын по̄слах­тасыт. Тувыл акв щēмья ёт потыртасӯв. Татьяна Щабова таи потыртас:
– Паща о̄лэ̄н, ма̄н тыг Алексей о̄йкам ос Мирон пыгмēн ёт тыг ёх­тысӯв. Ма̄н Екатерин­бург ӯст о̄лэ̄в, Са̄пса ӯс – тыи самын патум ма̄м, ань анēкванув-ащо̄йка­нув ёт акван-хо̄нт­хатыг­лан ма̄гыс тыт мӯйлэ̄в. Ты накт ӯсувт о̄лнэ музеювн щалсасӯв ос на̄н о̄вылтыт хӯнтамласлӯв. На̄н тыг ханты ос ма̄ньщи мирыг о̄вылтыт потыртаӈкве па­тэгы̄н ос суссылтап то­тэ­гы̄н, таима̄гыс хот-ща̄гт­сӯв. 
Мо̄лты та̄лт ма̄н Ханты-Мансийск ӯс мус ялсӯв, о̄йкамēнтыл о̄влэ̄т Тюмень ӯс мус ма̄шинал минас­мēн ос на̄н ӯсын мус э̄лаль та минасӯв. Архео­парк кан ма̄н ёмщакв сун­сы­гласлӯв, тувыл ёмас номтыл ювле минасӯв.  
Туп «То̄рум Маа» музейн ат та ялсӯв. Ань на̄нан ва̄ӈкве патэ̄в, на̄н сака ёмас тэ̄ла ва̄рēгын. Сосса ма̄хум пēс накыт ва̄ганы̄н, ща̄нь ла̄тӈыл по­тыртэгы̄н ос са̄в ма̄хумн матыр-а̄ти суссылтэгы̄н. 
Ам ань на̄н ётын тыт а̄канит ва̄рсум, ань ма̄нь ха̄пкве ва̄рēгум. На̄н тыг ёхталамын ма̄гсыл ос ма̄­нав матыр-а̄ти ханищтан, ва̄нэ ма̄гыс яныг пӯма­щипа ла̄тыӈ ла̄вēв. 
Тох та ма̄н Са̄пса ӯст акв хо̄тал мӯйлынэ̄в сыс рӯпатасӯв. Мо̄тыт хо̄талт Пакин щēмья палт во̄рн тотыглавесӯв, ты урыл о̄с тах хансэ̄в.   
Тамара МЕРОВА
