
Санкт-Петербург ӯс ань сака яныг нё̄тнэ ӯсыг олы. Ты ӯст  па̄хвыӈ ӯсхулыянэ хосыт ань ё̄мыгтанэ̄в порат атпыл  номсахтэв, война о̄лум порат тав ма̄гсылэ манах ма̄хум хо̄нтлысыт. То̄нт тав Ленинград намыл пиным о̄лыс.

	Фашистыт ӯс виӈкве сака воратасыт кос, ос ӯс кӣвырн нэ̄мхотьют ул вос щалтыс - тав 

	мувлахи ма̄н салтатанувн ӯргалавес, вуянтавес. Ӯст о̄лум ма̄хум 900 э̄тэ-хо̄талэ сыс тэ̄та̄л саваласыт. Ма̄н ма̄нь-щи хум хо̄тпанув тув хо̄нтлуӈкве о̄с тотыглавēсыт. Тот са̄выӈпа̄лэ Ха̄льӯс ма̄ныл хум хо̄тпат порславēсыт ос тот хо̄т ёл-щё̄питавēсыт. 

	Мо̄лалнув  «Книга памяти» нампа нэ̄пакыт  нила хо̄тпа наманыл хо̄нтсанум, тан Ленинград ӯст ёл-щё̄питымат, Ленинградский областьт - налыман нупыл хо̄т хо̄тпа, ты 

	коныпал Кингисепп ӯст - кит ос Колпино ӯст - нёлолов хо̄тпа. Туп мо̄рсыӈ хо̄тпат юв ёхтысыт.

	Ам о̄пам о̄с Ле-нинград ӯс по̄хат хо̄нтлас, тот сакватавес ос юв та тēтвес. Щащēквам хӯл исмитыл ос сыресыр лӯптаӈ  ща̄ил таве айтым, тох пусмалтастэ.

	Ань та пилыщмаӈ пора номнэ ос ма̄хма-нув ка̄стын ма̄гыс 

	Санкт-Петербург ӯст «Монумент героическим защитникам Ленинграда» яныг кан ӯнттым о̄лы. Тув ка̄сыӈ хо̄тал са̄в ма̄хум ёхталэ̄гыт. Тот нуми-па̄лэ̄т са̄всыр памятникыт тӯщтым о̄лэ̄гыт ос кан ёлы-па̄лн щалтнэ ма̄ о̄лы. Тот 900 пилыщмаӈ хо̄талыт о̄вылтыт хурит, кинат ос сыресыр пормасыт суссылтавет. Войнат порслам ма̄ньщи ма̄хманув  ка̄стын ма̄гыс ам ань тув о̄с ялсум.

	 

	Тамара Мерова

	 
