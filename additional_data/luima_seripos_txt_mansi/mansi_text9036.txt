
Ты та̄л Победа хо̄талт хо̄нтлам ма̄хманув но̄х-патманыл па̄сныл 79 та̄л то̄влыс. Россия янытыл ка̄сыӈ ма̄т ты хо̄тал янытлавес. Ханты-Мансийск ӯст мир о̄с а̄лпыл па̄сыл Победа паркыт о̄лнэ мемориал Славы памятникын хорамыӈ лӯптат тотсыт.
Тынакт округ кӯщаит ла̄всыт, ма̄хум са̄в хо̄тпал акван ул вос атхатэ̄гыт, ӯргалахтым вос о̄лэ̄гыт. Ань тамле та̄рвитыӈ порат о̄лэ̄в, мо̄ртым ма̄т ма̄хманув хо̄нтлэ̄гыт, ос ма̄н ляпавт аквхурип хо̄тпа хунь о̄лы. 
Таима̄гыс ты та̄л парад о̄с ат ва̄рыглавес, мир акван ат атхатыгласыт, военный ма̄шинат ат яласасыт, «Бессмертный полк» ат ё̄мыс. Туп кит-хӯрум хо̄тпал ма̄­хум Победа парк нупыл ё̄мсыт.
Мемориал Славы па­мятникын округ кӯщай нэ̄ Наталья Комарова ос ӯс кӯщай хум Максим Ряшин хорамыӈ лӯптат пинсыг, хо̄нтлам порат патум ма̄хум ка̄стысанэ̄н. Наталья Комарова хо̄нт­лум ма̄хум янытлан ла̄­тыӈ ищхӣпыӈ ут хосыт ла̄выс, яныг хо̄нтыт патум мир ка̄стысанэ, та порат рӯпитам э̄лумхо̄ласыт янытласанэ.

Максим Ряшин ос ва̄ти кина-охса ва̄рыс, потре о̄с аквта ищхӣпыӈ ут хосыт хӯнтамлаӈкве ро̄ви. Тав тох ла̄выс: 
«Я̄тил ветераныт ос Ханты-Мансийск ӯс мир! На̄нан ам ты яныг ялпыӈ хо̄талыл янытлыянум! Ма̄н ма̄хманув но̄х-патманыл па̄сныл 79 та̄л то̄влыс, тыхо̄тал кастыл ма̄н ӯсув Россия Президентувн «Город трудовой доблес­ти» намыл майвес. 
Та порат рӯпитам нэ̄ Софья Сергеевна Куз­не­цова ла̄вме щирыл, Ханты-Мансийск ӯсн тамле нам ва̄им миӈкве э̄ри, та хо̄нтлын нак порат лӯи ма̄ ма̄хманув э̄тэ-хо̄талэ рӯпитасыт, туп Победа хо̄тал урыл номсысыт, таве ляпамтасаныл, таима̄гыс ты но̄х-патсыт. 

Ветеранытн ам са̄в ёмас, сымыӈ ла̄тыӈ ла̄вēгум, са̄в та̄л пуста̄гыл вос о̄лэ̄гыт! Ань хо̄нтлын ма̄хманув юв пуста̄гыл вос ёхтэ̄гыт, та та̄рвитыӈ нак вос оигпи. Ма̄н странавт о̄лнэ ка̄сыӈ хо̄тпа Победа хо̄талыл янытлылум!» 
Ветераныт о̄лнэ ко­ланыл по̄хан э̄ргын-йӣквнэ ма̄хум ёхталасыт, «День Победы», «Катюша» ос мо̄т э̄ргыт э̄ргысыт. «Сто­лица» нампа духовой ан­самбль «Октябрь» куль­тура колт рӯпиты, пуӈктотнэ хо̄тпаныл тох ла̄выс: «Ма̄н ка̄сыӈ та̄л Победа хо̄талт ветераныт ос та та̄рвитыӈ та̄лыт порат рӯпитам хо̄тпат о̄лнэ коланылн ялантэ̄в, та̄н ма̄гсыланыл э̄ргын инструментытл ёнгēв, э̄р­гēв. Та̄наныл ма̄н сака янытлыянӯв, э̄руптыянӯв, та̄н э̄лы-па̄ланылт ма̄ мус хӯтахлэ̄в. Пуссын пуста̄гыл вос о̄лэ̄гыт, Победа хо̄та­лыл янытлыянӯв!» 
Ханты-Мансийск яны­тыл о̄лнэ музеитт ос нэ̄­пак о̄щнэ колытт ӯс мир ма̄гыс са̄всыр суссылтапыт ос хо̄нтхатыглапыт ва̄­рыглавēсыт, ня̄врамыт ос яныгхо̄тпат но̄х-патум та̄ксар ма̄хум о̄вылтыт потыртасыт, та̄наныл янытласаныл.
Светлана Ромбандеева 
