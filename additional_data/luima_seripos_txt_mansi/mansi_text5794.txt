
Ма̄н редакциявн Тольятти ӯсныл пищма ёхтыс. Таве Борис Иванович Иванов хансыс. О̄йка ла̄ви, 1960 та̄лт  Свердловский область Нижний Тагил ӯст самын патыс. Хунь иӈ школат ханищтахтас, та̄н щēмьяныл Кушва ӯсн ва̄нтлыс, тав ат кос таӈхыс ос омаге-а̄тяге колыл тот майвесы̄г, тув та минасыт. Тав яныгмам ма̄тэ сака э̄руптытэ, тот нё̄рыт ляпат во̄ре сыстам, са̄в я̄квет овтэ̄гыт. 
Нёлолов класс а̄ст­ламе юи-па̄лт Нижнетагиль­ский техникумн тēр тол­тын хо̄тпаг ханищтах­туӈкве минас. Та юи-па̄лт армиян вуйлувес, юв ёх­тыс, нэ̄ тотыс, нэ̄тэнтыл Тольятти ӯсн о̄луӈкве ва̄нтлысы̄г. Тот о̄лнэ ма̄тэ ос кос ёмас, ос аквосытыл яныг­мам ма̄тэ номитэ, ном­тэ̄н тувле хартаве. 
Э̄лаль тав хансы, он­толов та̄л ювле хультум порат илттыг инсульт а̄гмыл ēмтыс, ань тувыл па̄сыл торыӈ рӯпитаӈкве ат вēрми. Са̄всыр нэ̄па­кыт ловиньтаӈкве патыс, ма̄н нё̄ранув урыл ма­тыр ва̄ӈкве тавēн татем пӯмщиг ēмтыс, ма̄ньщит хо̄т о̄лэ̄гыт ос маныр та̄н ва̄рēгыт. Ла̄ви, ма̄нь порат ӯлмаям ӯлме но­митэ, аквтупмат ё̄рн­колт но̄х-са̄йкалы, хасап но̄ӈхаль а̄лмитэ, кональ сунсы, хо̄талыӈ хо̄тал, тӯйт нас вольги, э̄лын яныг са̄лы пӯӈ ё̄ӈхи. Са̄лыт халанылт а̄ньта­ныл акван-хо̄иглэ̄гыт, са̄лыӈ хумыт тыньщаӈ рēпыгтэ̄гыт, са̄лы пувē­гыт. Тав э̄рттам ос тынь­щаӈ па̄хвты, яныг а̄нь­тыӈ ха̄ро̄йка пувитэ. Ты ӯлм тав о̄лнэ̄т сыс акваг та номитэ. 
Ань тав са̄всыр нэ̄па­кыт ёвты, ма̄ньщи мир урыл нэ̄пакыт ловиньты. Борис Иванович таима̄­гыс ма̄навн пищма хан­сыс, тав ма̄ньщи ла̄тыӈ ханищтаӈкве таӈхи ос «Лӯима̄ сэ̄рипос» газе­тавн вос ёхтаве. Ма̄н га­зетав туп округ янытыл хасылтаӈкве ро̄ви, тувыл э̄лаль ма̄н туп нас пищ­мал тēтуӈкве вēрмēв. Ты коныпал тав А.Н. Балан­дин ос Е.И. Ромбандеева хансум нэ̄пакыг во̄ви. Тамле нэ̄пакыг ма̄н ма̄нти ат о̄ньщēв, тав хансум пищматэ ам тах А̄с-угорский институтн тēтылум, э̄рыӈ та̄н тавēн э̄рнэ нэ̄пакыт хо̄нтэ̄гыт. 
О̄йка татем ёмас ла̄тӈыт ма̄н ма̄ньщи мирув урыл хансы, ма̄нав, «Лӯима̄ сэ̄рипос» газетат рӯпитан ма̄хум, сымыӈыщ янытлыянэ, ла̄ви, ма̄н сака ёмас тэ̄ла ва̄рēв. Ма̄н тавēн ма̄нти ва̄рнэ газетанув пищмал тēтуӈкве патыянув, я̄тил ла̄тыӈтēв вос ханищ­тытэ ос вос ловиньты.
Ма̄ньщи ла̄тӈыл ло­виньтан я̄тил ма̄хум­квет, на̄н ма̄навн пищма о̄с хансэ̄н, на̄нти о̄луп­сан, рӯтанын манос матыр ёмас ва̄рмаль урыл хансэ̄н. Са̄внув мир ты урыл вос ва̄гыт. 
Ма̄ньщи газетат кӯщаиг рӯпитан нэ̄ Галина Кондина потыр хансыс
