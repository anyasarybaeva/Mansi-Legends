
Ты хурит ма̄ньщи нэ̄ Тамара Мироновна Пакина по̄слым о̄лы. Свердловский областьн Лӯсум ма̄хманув палт ялмум порат, тав ётэ Са̄пса ӯст хо̄нтыглахтасум, потрамасмēн. Тамара Мироновна китыгласлум, хотыл о̄лы, хо̄т яныгмас. На̄н ань э̄лаль тав потре ловиньтэлы̄н.  
– Ам яныг таквс э̄тпост 1974 та̄лт Кēрасколыӈъя̄ па̄вылт самын патсум, яныгмасум Ощалэ̄йп па̄­вылт. Ща̄нюм Елизавета Алексеевна, такви о̄парищ наме Анямова, Сӯева̄т па̄вылныл о̄лыс. А̄тям Мирон Александрович Бахтияров. Акв а̄пщи о̄нь­щēгум, наме Унтя, Ушмат о̄лы. Тот а̄тям э̄ще Альбина Александровна о̄лы, тав а̄щумныл ма̄ньнуве. 
Школат Полуночный па̄вылт ханищтахтасум, интернатт о̄лсум, тот 9 класс а̄стласум. Тувыл Ушма па̄вылт рӯпитасум, теле­фон рация колт кол­кан ловтсум. Тот хум ва̄р­сум, тав Та̄лтъя па̄вылныл о̄лы. Акв пыг­мēн армият лусытас, ань юн о̄лы. Ма̄нь пыгмēн Никита школат ханищтахты.

Ушмат то̄нт ла̄пка, пӯльница о̄лыс, ма̄хум лувыт, мисыт о̄щсыт. Пēс порат Кēрасколыӈъя̄ па̄вылт са̄лы са̄в о̄щсӯв, тот са̄в э̄лумхо̄лас о̄лыс, пуссын са̄лыӈыт о̄лсыт. Ма̄нь та̄гыл номилум, юн акваг ма̄ньщи ла̄тӈыл потыртасӯв. Хосат ма̄х­манув ма̄ньщи мо̄йтыт мо̄йтыгласыт, э̄ргысыт. Кēрасколыӈъя̄ па̄вылт, хунь пупа̄пщикēв ка̄тн-паттаве, па̄выл ма̄хманув Ӯй йӣквсыт, тӯлыглахта­сыт. Та пора тай ёмащакв номилум, сака ёмас о̄лыс. 
Ань ма̄н Лӯсум ня̄вра­манув пуссын ма̄ньщи ла̄тӈыл потыртэ̄гыт. Ма̄н палтув «Лӯима̄ сэ̄рипос» газетат тотыглавет, ло­виньтыянӯв. 
Ивдельн тэ̄нут ма̄гыс ёх­талэ̄в, о̄йкам тыт пенсия олн вуйлы. Тынакт тыт са̄в хо̄тпа о̄лыс, мо̄лхо̄тал пуссын Ушман минасыт, наӈ ат а̄лымасын. Ма̄н палтув то̄ва э̄лумхо̄ласыт про­пуск-нэ̄пак та̄л ат та̄р­тавет. Ма̄н тай та̄ртавēв, по̄х ма̄хум а̄ти, пропуск-нэ̄пак мирколт хасыл­таӈкве э̄ри. О̄лнэ ма̄нанув нупыл рущит ёхталэ̄гыт, са̄всыр туристыт, ма̄нь ма̄шинал яласэ̄гыт. Па̄в­ланув нупыл алам лё̄х щё̄питаве.
Светлана РОМБАНДЕЕВА
