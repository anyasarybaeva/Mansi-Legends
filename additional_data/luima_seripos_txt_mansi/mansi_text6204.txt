
Нусаг о̄лнэ са̄в ня̄врамыӈ щēмьят нё̄тмилыл ва̄рнэ ма̄гыс Россия янытыл са̄всыр ма̄т о̄лнэ ма̄хум халанылт «Моя семья» нампа касыл щё̄питасыт. Ты ва̄рмаль нусаг о̄лнэ ня̄врамыт ӯргалан фондыт рӯпитан хо̄тпат та̄н ва̄рсыт. 
Ты касылыт хус регион но̄х-патсыт, та̄н халанылт Югра ма̄ о̄лы. Ма̄н ма̄в ты хосыт китхуйплов арыгтем миллион солко̄вил май­весӯв. Нё̄тмил ва̄рнэ фонд кӯщай нэ̄ Марина Гордеева ла̄выс: «Ты олныт 2020-2021 та̄лыг сыс нусаг о̄лнэ щēмьят, а̄гмыӈ-мосыӈ ня̄врам о̄щнэ ма̄хум ос ща̄нь-а̄щ та̄л хультум ня̄врамыт э̄рнэ тэ̄ланыл ма̄гыс холтуӈкве патавет тах». 
Са̄ртын Россия президент Владимир Путин ты урыл о̄с по­тыртас. Тав ла̄выс: «Ма̄н щар ма̄к яныг та̄рвитув, ты нусаг о̄лнэ ма̄хум, та̄нанылн нё̄­туӈкве э̄ри. Тыима̄гыс ма̄н «Моя семья» нампа ня̄врамытн нё̄тмил ва̄р­нэ фонд щё̄питасӯв. Ты ва̄рмаль щирыл ма̄н ӯсытт, па̄влытт нусаг о̄лнэ ка̄сыӈ щēмьян нё̄­туӈкве вēрмēв».
Югра ма̄т тамле тэ̄лат та̄стувēсыт:
– нусаг о̄лнэ ма̄хумн ты нё̄тмил ва̄­рнэ урыл хӯлтнэ ла̄тӈыл кēтавет, та̄н ётаныл э̄рнэ нэ̄пак хансаве;
– нусаг о̄лнэ са̄в ня̄в­рамыӈ щēмьят ураль­таӈкве патавет, та̄н ём­щакв вос о̄лмыгтасыт;
– хоты щēмьят та̄нки рӯпата ва̄руӈкве ка̄са­щēгыт ке, та̄н ос нё̄туӈ­кве патавет;
– нусаг о̄лнэ ма̄хум э̄рнэ рӯпатал хо̄нтавет, тувыл мо̄т профессия щирыл ханищтахтуӈ­кве о̄с нё̄тавет;
– нусаг о̄лнэ щēмьят юн матыр рӯпата ва̄рнэ ма̄гыс манос мо̄т са̄в­сыр ва̄рмаль щирыл о̄с нё̄тавет;
– нусаг ēмтум щēмьят ня̄враманыл ханищ­тах­тын тэ̄ла щи­рыл нё̄­туӈ­кве патавет.
Округувт мирн нё̄тнэ департамент кол кӯщай нэ̄ Тереза Пономарёва ла̄выс: «Ты ва̄рмаль хосыт Югра ма̄т 8,2 со̄тыра нусаг о̄лнэ са̄в ня̄в­рамыӈ щēмьят са­кати мӯсхал щирыл та̄­нки о̄лупса­ныл щё̄­пи­таӈкве вēр­мияныл. Тыима̄гыс 35 са̄всыр кӯщаит ос мир ёт рӯпитан хо̄тпат нуса ма̄хумн нё̄тмил ва̄рнэ тэ̄лан ты фондыт ханищ­тавет тах. 
Ты ля̄ххал ма̄ньщи ла̄тӈыл Николай МЕРОВ хансыстэ
Хурит Свердловский область Ивдельский район Пӯма па̄вылт о̄лнэ Пакиныт ма̄ньщи колта̄гыл по̄слым о̄лы
