
Округувт ка̄сыӈ порат хотты са̄кконыт мо̄тнув щирыл хаснэ ма̄гсыл депутатыт сапра̄нин атхатыглэ̄гыт, халанылт потыртэ̄гыт ос э̄рнэ щирыл хаснэ̄ныл юи-па̄лт, та̄наныл пирмайтэ̄гыт. 
Ань рēтыӈ ю̄свой э̄т­пост о̄лум сапра̄ниянылт ва̄т нупыл хӯрум ва̄р­малит урыл по­тыртасыт. Тох акв пос­та­нов­ление пир­май­тасыт, та нэ̄пак щирыл «Почёт­ный граж­данин ХМАО-Югры» намыл Еремей Айпин майвес, тав са̄в та̄л сыс сосса мир ма̄гсыл рӯпиты. 
Мо̄т тит депутатыг «За вклад в развитие законо­дательства» ма̄гылн тага­тан по̄сыл майвесы̄г, ты Ринат Айсин ос Лариса Белоцерковцева. 
Округ Дума Почётный грамотал ма̄ньщи хо̄тпа­гув Максим Анямов ос Надежда Пузина янытла­весы̄г. Максим Андреевич Саранпавыл клуб-колт рӯпиты, Надежда Савель­евна Саранпа̄вылт «Оле­ненок» ма̄нь ня̄в­ра­мыт колт тэ̄нут па̄йтым са̄в та̄л рӯпиты. Тэ̄н сосса мир о̄лупса э̄лаль тотнэ ма̄г­сыл янытлавесы̄г. Саран­па̄вылт «Поиск» нампа колт кӯщаиг рӯпитан хум Василий Рокин о̄с тамле нэ̄пакыл майвес. Тав са̄всыр хо̄нтха­тыгла­пыт ва̄рыглан ма̄г­сыл янытлавес. 
Ирина Каркочевич ос Михаил Еремеевский, округ Думат депутатыт рӯпатат нё̄тнэ хо̄тпаг, о̄с грамота-нэ̄пакыл май­весы̄г. Ирина Валерье­вна са̄в та̄л Татьяна Гоголеван нё̄тым рӯпиты ос Михаил Анатольевич Александр Новьюховн рӯпататэ̄т нё̄ты. Тыса̄вит са̄в сосса хо̄тпат ос хантыт, ма̄ньщит о̄лупсан нё̄тнэ ма̄хум янытлан нэ̄пакыл ты майвēсыт. 
Лēккарыт урыл
Мир пусмалтан рӯпа­тат ка̄сыӈ порат лēкка­рыт ат то̄вылхатэ̄гыт. Та кастыл округувт тамле нё̄тмил ва̄рвес, тав рущ щирыл тох ла̄ваве – «Земский доктор/Земский фельдшер». Мо̄т ма̄ныл ма̄н округувн па̄влытын рӯпитаӈкве ёхтын лēкка­рыт ёт нэ̄пак хансаве, са̄в «компенсация» олныл ойтавет, та договор-нэ̄па­каныл щирыл та̄нанылн ат та̄л рӯпитаӈкве э̄ри, нэ̄мхотталь по̄хын ул вос минэ̄гыт. Ань о̄лум сап­ра̄ният лēккарыт урыл са̄кконын тамле ла̄тӈыт хасвēсыт, ты та̄лныл тэ̄рпи тыналан лēкка­рыт тамле олныл о̄с ойтуӈкве пата­вет. Алексей Добро­воль­ский, мир пусмалтан де­пар­таментыт рӯпитан кӯщай хум, тамле па̄влыт урыл потыртас – ты Саран­па̄выл, Кульпас, При­полярный ос мо̄таныт. 
Тув мо̄т ма̄ныл хотты хо̄тпа рӯпитаӈкве те ёхты, тав ётэ договор-нэ̄пак хансаве ос аквторыг са̄в «компенсациял» олныл миве. Та юи-па̄лт тав ат та̄л сыс рӯпитаӈкве паты, нэ̄мхотталь по̄хын ул вос мины. Ос са̄ртын те по̄хын патхатуӈкве тахмаи, тав та маим компенсация-олнанэ ювле пувавет.  
Ханищтахтын ма̄ныл а̄стум ма̄ньлат лēккарыт та̄нти о̄лум па̄вланылн рӯпитаӈкве те минэ̄гыт, та̄н о̄с аквтох ты олныл ойтуӈкве вēрмавет. 
Тэ̄нут-пормас э̄лы па̄влытын тотнэ урыл
Округ миркол кӯщаит тэ̄нут-пормас э̄лын о̄лнэ па̄влытын тотнэ са̄ккон хот-щуртумтаӈкве тах­маясаныл, ты са̄ккон «о северном завозе» ла̄ваве. 
Кӯщаит ла̄вēгыт, лов та̄л сыс нэ̄мхотьют ты са̄ккон щирыл нё̄тмил ат во̄выглас. Ма̄н Ассамблея депутатанув номтаныл ат кос патыс ос са̄выӈпа̄лэ ка̄тпос та ма̄гыс та пин­сыт. 
Ма̄н округувт Белояр­ский, Ха̄льӯс, Кондин­ский, Нижневартовский, Октябрьский, Ханты-Мансийский районыт ты «северный завоз» нупыл хансым о̄лэ̄гыт. Тэ̄нут-пормас тотым рӯпитан хо̄тпат ань федеральный са̄ккон щирыл пуссын нё̄туӈкве патавет. Таи­ма̄г­сыл ты са̄ккон йильпи щирыл пирмай­таӈкве э̄рыс. 
Мирн пēриим округ депутатыт мо̄тыт сапра̄­нияныл ма̄ньполь э̄тпост тах ва̄рияныл. 
Галина КОНДИНА
