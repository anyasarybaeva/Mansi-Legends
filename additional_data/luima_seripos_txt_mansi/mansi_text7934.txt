
Сосса мир Ассамблеят рӯпитан депутатыт ка̄сыӈ яныг сапра̄ни э̄лы-па̄лт та̄нти я̄нас о̄с атхатыглэ̄гыт ос миркол кӯщаит тув во̄выглыяныл. Тох ань атхатыгламанылт физкультура ос спорт урыл, са̄лыӈ ма̄хманув рӯпатаныл урыл потыртасыт. 
Тыньщаӈ рēпыгтан, сун ӯлтта поргын ос са̄грапсуп па̄хвтын касылыт пуссын спортыг хансым о̄с о̄лэ̄гыт, ня̄врамыт ханищтан ос хо̄т-а̄ти яласан ма̄гсыл ты программаныл олныл та̄ставет, э̄рнэ пормасыт, ёнгынутыт ёвтавет. Ты коныпал ань са̄кконт тащир хасвес, ня̄врамыт та̄ксарыг, ё̄рыг яныгмаӈкве ханищтан колыт ань о̄с лицензия-нэ̄пак вос ва̄рēгыт, та̄н школат хольт рӯпитаӈкве ла̄вавет. 
«О развитии северного оленеводства» са̄ккон хосыт миркол кӯщаит хумус рӯпитэ̄гыт, са̄лыӈ ма̄хум манарыл нё̄тыяныл, та урыл Кирилл Зайцев, промышленность департаментыт кӯщаиг рӯпитан хум потыртас. Округувт тит предприятияг Саранпа̄вылт ос Касум па̄вылт о̄лэ̄г, тот 22 со̄­ты­ратем са̄вит са̄лыт янмалтым 48 хо̄тпа рӯпитэ̄гыт. «Осетные» общинат 140 арыгтем са̄лыт янмалтавет ос 12 крестьянско-фермерский хозяйстват 2300 арыгтем са̄вит са̄лыт о̄ньщавет. Та̄нти щēмьял ма̄хум са̄лыт о̄с о̄ньщēгыт, тох 15 со̄тыра са̄лы Белоярский, Ха̄льӯс, Нижневартовский, Сургутский, Ханты-Мансийский районытыт янмалтавет. 
Са̄лыӈ ма̄хум о̄лнэ ма̄­нанылт колыт ӯнттын, яныг пӯсасыт ва̄рнэ ма̄гсыл олныл та̄ставет. Са̄лы ёвт­нэ ма̄гсыл олныл ос 70% са̄витыл ювле ойтавет, акв са̄лы тынэ лов со̄тыра солко̄ви, тыгыл са̄внув олн ат миве. Акв колта̄гыл та̄л сыс туп атхуйплов са̄лы ёвтуӈкве вēрми, тыгыл са̄в са̄лыяныл ма̄гсыл олныл ювле ат мивет. Юи-овыл лов та̄л сыс пуссын аквъёт 170 са̄лы туп ёвтвес. 
Депутатанув ты пот­рыт хӯнтлуманыл юи-па̄лт ла̄всыт, о̄с аквщёс ат­хатыглаӈкве, са̄лыӈ ма̄­хум та̄рвит ва̄рмаляныл урыл потыртаӈкве э̄ри. Татьяна Гоголева сапра̄ни юи-па̄лт Саранпа̄вылн минуӈкве ла̄вхатас, тот са̄лыт нуйнэ ма̄н ялы, ма̄хум ёт потырты, манарыл та̄наныл нё̄туӈкве э̄ри, са̄лыӈ ма̄хум такви титыглыянэ, такви самыл рӯпатаныл сунсытэ ос округ миркол кӯщаит мӯсхал щирыл хӯлтыянэ. 
Са̄лыӈ ма̄хум палт ялантан ос та̄нанылн тэ̄нут тотнэ яныг ма̄шинат ёвтуӈкве э̄ри, нё̄рт рӯпитан ма̄хум мощща олныл ойтавет, ты сака та̄рвитыӈ рӯпата, тот рӯпитаӈкве мо̄рсыӈ хум ка̄сащи.
Галина Кондина
