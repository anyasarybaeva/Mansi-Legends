
Татьяна Дмитриевна Слинкина ня̄врамыт ма̄гыс мо̄йт нэ̄пак хансыс - «Кар ос ощща урыӈ ю̄нтуп».Ты мо̄йт Е.И. Ромбандеева хосат ёл-хасме, тавēн Овёсова Ульяна Иосифовна мо̄йтыглас. На̄н ань э̄лаль ты мо̄йт ловиньтэлы̄н. 
Карыг ос ощща урыӈ ю̄нтпыг тэ̄нттетэ̄н ма̄т во̄рт о̄лэ̄г. Тох о̄лыматэ̄н аквэ̄рт акватэ̄н ла̄ви:
- Во̄рн ялырищмēн. 
Тот та та̄лтхатсыг, минэ̄г, ва̄ӈныл хартэ̄г. Урыӈ ю̄нтпе та харты сунэ, каре коныл товлыл мины. Тох миныматэ̄н, урыӈ ю̄нтпе тахурип тарыгкве хо̄нтыс:
- Маныр ӯй норма па̄рт са̄грынэ хурип йӣвкве, па̄ртыг тах!
Ань каре та ро̄ӈхитэ: 
- Кар-о̄в! Пуна ю̄хрых, пуна ю̄хрых! Щиньх-пиньх ла̄пщих!
Ань кар тыг ёхтыгпас, ла̄ви:
- Хумле?
- Ам тахурип ӯй норма ва̄рнэ хурип па̄ртквет ма̄гыс тарыг хо̄нтсум! 
- Я, ӯй хо̄т ка̄тын-паттымēн?
Я-ты, ань ощща урыӈ ю̄нтуп карēн тарге палт ю̄ныгтавес, тот та харты, тот та лэ̄вата̄нты, аквэ̄ртын та лэ̄гматас, о̄с та хартанты, мины. Тох хартыматэ тахурип ха̄ль хо̄нтыс, ӯй э̄лы-па̄л са̄н ва̄рнэ са̄с о̄ньщи. Ам ань картем вос ро̄ӈхыгланувлум:
- Кар-о̄в! Пуна ю̄хрых, пуна ю̄хрых! Щиньх-пиньх ла̄пщих!
Каре о̄ста ла̄пщатас, тав палтэ ёхтыс, ла̄ви: 
- Хумле? 
- Ӯй э̄лы-па̄л са̄н ва̄рнэ са̄скве хо̄нтсум. 
- Тэ̄хам, мēн ӯй хо̄т ка̄тын-паттымēн?
Ань карēн о̄ста тув лēӈктапавес. О̄ста тот лэ̄ватахты, та харты. Аквматэ̄рт та лэ̄гматас, о̄ста э̄лаль хартанты. 
Тох  хартыматэ, но̄ӈхаль сунсы: тахурип со̄скве, ӯй э̄лы-па̄лт со̄с косамтаӈкве. Ам ань карум вос ро̄хнувлум:
- Кар-о̄в! Пуна ю̄хрых, пуна ю̄хрых! Щиньх-пиньх ла̄пщих!
Я, тыг та ла̄пщатас каре. 
– Я, хумле? – ла̄ви. 
– Тахурип ӯй э̄лы-па̄лт косамтан хурип со̄скве, хусатылмēн! 
Ань ощща ю̄нтуп со̄сэ̄нн тув та лēӈктыгпавес! Каре та тахас, о̄ста хультыс, о̄ста лэ̄ватахты, аквматэ̄ртн та лэ̄гматас. Э̄лаль о̄луӈкв ла̄вим ут хотум хунь ēмты! О̄ста хартанты. Аквматэ̄рт ня̄рн нэ̄глыс, татем морхыӈ! Пупакве тот морых ва̄ты, лакватахтыглы. 
Тот утыматэ, ань ощща урыӈ ю̄нтуп яныг морах тинсыс, та тӣвырн тув щалтапас, ань пупаквēн юв-ва̄тасавес. Воссыг ма̄ныр ӯрум хум! Пищ-пище хольт та щалтсы. Пупатэ ка̄тн-паттыстэ кон-ква̄лапас. 
Ам ань карум вос ро̄хнувлум:
-Кар-о̄в! Пуна ю̄хрых, пуна ю̄хрых! Щиньх-пиных ла̄пщих! 
Ань каре, я, тыг та ла̄пщатас.
- Я, сунсэн, мо̄лхо̄тал ат агтэ̄гын, аньсунсэ̄н!
Я-тэ, та ёнгēг, та капыртэ̄г тэ̄нттетэ̄н. 
Я-ты, ва̄ӈын сунэ̄нн та̄лттапастэ̄н, та хартэ̄г, та хартэ̄г. Ань со̄сэ̄н хусатасы̄г, ха̄лēн нуйсы̄г, таргēн са̄грысы̄г, колэ̄нн та хартэ̄г. Ёхтысы̄г, ӯēн ӯнттысы̄г. 
Каре са̄ӈквылты, урыӈ ю̄нтпе йӣкви! Урыӈ ю̄нтпе са̄ӈквылтаӈкве паты, каре йӣкви. Тот та каēг, аман ань иӈ та йӣквēг. 
Ань та хӯлэ̄г, ань та щунēг мат хомлыг! Утьща ӯй ка̄тнпаттысы̄г! Нас ощща ю̄нтуп ё̄ре тамле та!
 
 
 
 
