
Ань ты йист са̄лы ӯрнэ ма̄хум туп та̄н ма̄к пēс йис о̄лупсав э̄лаль тотыяныл. Та̄лэ-туве, э̄тэ-хо̄талэ сыс ӯйхуланыл уральтым тох та ва̄нтлэ̄гыт, тох та рӯпитэ̄гыт. Та̄н са̄в та̄рвитыӈ ва̄рмаль о̄ньщēгыт, матъёмас ань округ яныг кӯщай та̄н ётаныл потыртас.
Руслан Кухарук ты э̄тпост округув янытыл са̄в районытн, са̄в яныг ӯсытн яланта̄лыс. Касум па̄вылт тав ты э̄тпос котиль хо̄таланэ порат о̄лыс. Тот тав такви ва̄ӈын хо̄тпанэ ёт па̄влыӈ ма̄хум ёт хо̄нтхатыгла̄лыс, о̄луп­саныл урыл титыгла­санэ. 
Са̄лы о̄щнэ хо̄тпат потыртасыт
Касумт са̄лы ӯрнэ хо̄тпат округ кӯщай во̄в­саныл, тав та̄н ётаныл вос хо̄нтхатыгла̄лы, вос потрами. Акв хо̄талт па̄в­лыӈ мир ос са̄лы ӯрнэ хо̄тпат акван та атвēсыт. О̄влэ̄т округ кӯщай ла̄выс, са̄лыӈ ма̄хум маныр та̄р­витыӈ ва̄рмаль о̄ньщē­гыт, та урыл вос потыртэ̄гыт. 
Ма̄хум тавēн ла̄всыт, щар ма̄к яныг та̄рвитыӈ ва̄рмаляныл ты – са̄лы пурнэ уит сака са̄вмысыт, ос та̄наныл па̄тлуптаӈкве ат ро̄ви, туп охотник-хо̄тпат та̄н са̄лы пурнэ ӯит алуӈкв вēрмияныл. Мо̄т ва̄рмаль тамле – са̄лы нё̄выль тыналан порат ос сака мощща олныл ойтавет.
Яныг кӯщай ювле ла̄выс, са̄лыӈ хо̄тпат та̄н­тина̄ныл ос са̄лыяныл ёмащакв уральтан ма̄гыс ань э̄лаль во̄руй ка̄тн-паттын тэ̄лат мо̄т щирыл хансуӈкв э̄рēгыт. Саран­па̄вылт ос Касум па̄вылт са̄лы нё̄выль, пил ос хӯл пир­майтан колыг вос пӯнса­вēг. Ос нё̄выль, хӯл, пил ёвтнэ тынэ мощщаг ул вос о̄лыс. Ты щирыл ма̄хум мощ олн-ло̄мт сэ̄луӈкв патэ̄­гыт.
Казымский оленевод­ческий компания кӯщай Салават Байгузин округ кӯщайн ла̄выс, са̄лы ӯрнэ тэ̄ла э̄лаль вос о̄лы, ма̄н ма̄вт са̄лыт вос са̄в­мал­тавет, ань са̄лыӈ ма̄хумн нё̄туӈкв э̄ри. Ос тыи ма̄гыс са̄ртыннув ва̄ӈкв э̄ри, манаса̄вит са̄лы нё̄влиг тах ва̄раве. 
Ос ты урыл потырта­маныл порат та̄ра-патыс, са̄лы о̄щнэ хо̄тпат та̄нти ат ва̄ганыл, манаса̄вит са̄лы алуӈкв патэ̄гыт ос манаса̄вит са̄лы нё̄влиг та̄н тыналэ̄гыт. Ты урыл та̄н ёмащакв те ва̄нувыт, то̄нт та̄н субсидия-нё̄т­милыл моляхнув миӈкв патавет.
Ань э̄лаль тах Касум па̄вылт комиссия ва̄раве, тув хасхатам хо̄тпат ты та̄рвитыӈ ва̄рмалит пус­сын нэ̄пакн хансыяныл ос округ миркол кӯщаит ёт э̄лаль номсахтуӈкв патэ̄­гыт, са̄лы ӯрнэ ма̄хумн хумус ёмащакв ос молях нё̄туӈкв ро̄ви.

Са̄в турист-хо̄тпа вос ёхталы
Ма̄нь па̄влыӈ ма̄тт о̄лнэ ма̄хум ань олн-ло̄мт сэ̄лнэ̄ныл ма̄гыс та̄нти о̄лнэ ма̄нанылн турист-хо̄тпат во̄выглаӈкв вēрмēгыт. Ос ва̄им, ты ма̄гыс са̄в олн о̄ньщуӈкв ос холтуӈкв э̄ри. Ты тэ̄ла рущ ла̄тӈыл тох ла̄ваве – этнотуризм. 
Ты та̄рвитыӈ йист ма̄хум э̄лысам ма̄н сака ялуӈкв ат ка̄сащēгыт, ща­рыщ ва̄тат ӯщлахтуӈкв о̄с пилыщ­маӈыг ēмтыс. Ос яныг ӯсытт о̄лнэ мир ма̄нь па̄влыӈ ма̄ныл, мощща хультум мирыт о̄лупсал ань сака пӯмщалахтуӈкв патсыт.  
Округ кӯщай Руслан Кухарук Белоярский район Касум па̄вылт о̄лме порат ты тэ̄ла урыл ма̄хумн о̄с потыртавес. Тот «Касум ёх» нампа кол рӯпиты, ты кол кӯщай нэ̄ Елена Федотова тавēн рӯпатаныл урыл потыртас. 
Нэ̄ ла̄выс, тамле ма̄нь па̄влыӈ ма̄т са̄всыр пӯмащ ва̄рыглаӈкв ро̄ви. Ты та̄л о̄вылтахтам па̄сныл са̄т со̄тыра арыгтем хо̄тпа та̄н палтаныл ёхталас. Ос та̄н са̄всыр пӯмыщ ва̄рмалит номылматэ̄гыт, тэ̄лаг ва̄рапияныл, мир тай та пӯмщалахты. 
Та̄н Касумт театр-кол ӯнттуӈкв номсэ̄гыт, тот па̄вылт о̄лнэ ма̄хум та̄нти тӯлыглапыт, пēс йӣква­ныл суссылтаӈкв, э̄рга­ныл э̄ргуӈкв патыяныл. Коланыл тох намаияныл – хантыйский театр берестянных масок. 
Та̄н са̄всыр пӯмыщ ва̄рмаль тот тах ва̄рēгыт – мир ма̄гыс тэ̄нут па̄йтэ̄­гыт, ня̄врамыт са̄всыр щирыл ёнгалтыяныл ос ханты ла̄тӈыл потыртаӈкв ханищтаӈкв тах патыя­ныл. 
Ты урыл хӯлме порат Руслан Кухарук ла̄выс, ты «Касум ёх» нампа кол «этнотуризм» тэ̄ла э̄лаль тотнэ округ колыг вос о̄лы, мо̄т ма̄хум та̄на­ныл­ныл вос ханищ­тах­тэ̄гыт.
Округ мирколныл тēтым ля̄ххал ма̄ньщи ла̄тӈыл Валентина УЗЕЛЬ хансыстэ
