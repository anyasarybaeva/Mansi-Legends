
Ма̄ньщи нэ̄г-хумыг Василий Владимирович ос Анна Дмитриевна Ромбандеевыг нё̄рт са̄лы ӯрим яласанэтэ̄н ва̄т та̄лыг ты ēмты. Ат ня̄врам янмалтасы̄г – кит пыг, хӯрум а̄ги. Ань Яков ос Сергей пыгагēн о̄с тэ̄н ётэ̄н рӯпитэ̄г.
Василий Владимиро­вич Саранпа̄выл хум, са̄в ня̄врамыӈ щēмьят яныг­мас. Оматэ Мария Михай­ловна, такви о̄парищ наме Хозумова. А̄тятэ Владимир Васильевич Ромбандеев Мувынтес па̄вылныл о̄лыс. 
Анна Дмитриевна Ло̄п­мус па̄вылт самын патыс, Кульпас школат ханищ­тах­тас. Оматэ Наталья Гри­горьевна Хо̄рыӈпа̄вылт яныгмас, такви о̄парищ наме Хозумова. А̄тятэ Дмитрий Петрович Таратов Ло̄пмусныл о̄лыс. Омаге-а̄тяге онтолов ня̄врам о̄ньщигласы̄г. 
Анна Дмитриевна колта̄гыл ма̄хманэ ос рӯ­пататэ о̄вылтыт тох по­тыртас: 
– Мēн о̄йкамēнтыл ни­лыт бригадат са̄лы ӯрим ва̄т нупыл онтолов та̄л яласымēн. О̄с аквман та̄л рӯпитымēн, тувыл пēнсиян минымēн. Са̄лы ӯруӈкве сака та̄рвитыӈ. Хум хо̄т­пат ка̄сыӈ хо̄тал ва̄гта̄л пат­нэг рӯпитэ̄гыт. Ма̄н, нэ̄ хо̄тпат, та̄нанылн нё̄тэ̄в. Щар ма̄к рӯпатаӈ – ё̄рн­кол тӯщтуӈкве, мощща хо̄тпа те, сов но̄х-хартуӈкве сака та̄рвитыӈ. 
Тамле о̄лупса ам ма̄нь­та̄гыл ва̄глум, юн акваг матыр ва̄рсӯв – вит а̄лум­тасӯв, на̄йв са̄грысӯв, ка̄­тыл посхатасӯв. Пыгри­щит хум хо̄тпат ёт во̄­рая­сыт, хӯл алыщласыт, ос ма̄н, а̄гирищит, оманув по̄хат щаквщим ӯнла­хо̄лсӯв, ю̄нсхатасӯв. 
Кульпас па̄­выл интер­натыт ос сакныл турло̄п­сыт, паль­сакыт, олн­касыт хартсӯв, сэ̄та­пыл носкит ос мо̄т маснутыт сагсӯв. Ё̄рнколт ань о̄с аквтох ю̄нсхатэ̄в, матыр йильпи тэ̄лан ханищтах­тэ̄в. Ань ты о̄щнэ пӯркия­гум амти ю̄нтсагум. 
– Нэ̄н пыгагы̄н о̄с нё̄рт са̄лы ӯрим яласэ̄г, ты рӯпата тэ̄натэ̄н мӯсты?
– Ань рӯпитэ̄г кос, э̄лаль патэ̄г рӯпитаӈкве ман а̄ти, ат ва̄глум.  
– Ханты-Мансийск ӯст мирхал Конгресс о̄лме порат, акван-атхатыглам ма̄хум са̄лы ӯрнэ тэ̄ла урыл са̄в потыртасыт. То̄нт ла̄всыт, са̄лы ӯрнэ мир ма̄гыс кӯпнит, рēгыӈ колыт ӯнттуӈкве пата­вет, хоталь э̄ри, тув ёт тотуӈ­кве вēр­мияныл. Та̄н ла̄в­нэ̄ныл щирыл, ма̄ньлат хо̄тпат тамле колытт о̄луӈкве атхунь ка̄са­щē­гыт, колта̄гла­ныл ёт тув о̄л­мыг­таӈкве вēр­мēгыт тах. 
– Ма̄ньлат ма̄хум йиль­пи колытыл ӯнттавет те, ёмас о̄лнув. Ма̄н тай ху­мус яласасӯв, ё̄рнко­ла­нувт хумус о̄лсӯв, э̄лаль тох о̄луӈкве патэ̄в.   
Тӯяг ма̄ньполь э̄тпост ма̄н Саранпа̄вылныл о̄лнэ са̄лы ӯрнэ ма̄хум Ханты-Мансийск ӯсн са̄лыл касуӈкве ялсӯв. Мēн о̄йкамēнтыл, Яков пыгумēн ос ма̄ньщи хум Петр Хозумов, ма̄н акв бригадат рӯпитэ̄в. Тувыл ма̄ньлат пыг Владислав Хозяинов, тав китыт бри­гадат рӯпиты, ос чум­работницат (тэ̄нут па̄йтнэ нэ̄т) ё̄рн­коланыл ёт ялсыт. 
Мо̄т районытныл ёхта­лам ма̄ньлат хо̄тпат са̄лыл сака пēлпыщ яласасыт, кассыт. Ма̄н нё̄рт халувт хунь касэ̄в, товтыл хунь ха̄йтыгтэ̄в, нас рӯпитэ̄в, вит а̄лумтэ̄в, ё̄рнколанув тӯщтыянӯв, са̄лыянув кēриянӯв. Каснэ ма̄т ос пуссын молях ва̄руӈкве э̄рыс. 
Ханты-Мансийск ӯсн мēн Василий о̄йкам ёт о̄выл щёс 2017 та̄лт ял­сумēн. То̄нт о̄йкам са̄лыл касум хо̄тпат халт ма̄к яныг о̄лум, таима̄гыс «Ветеран оленеводства» намыл майвес, янытлавес. 
Василий Владими­ро­вичин ос Анна Дмитри­ев­нан ма̄н са̄в ёмас, сымыӈ ла̄тыӈ ла̄вēв. Колта̄гыл ма̄хманэ̄н ёт пуста̄гыл вос о̄лэ̄гыт, На̄й-О̄тыра­нылн вос ӯргалавет!
Светлана РОМБАНДЕЕВА
