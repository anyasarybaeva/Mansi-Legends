
«Югра» телерадио-компаният ля̄ххал тот-нэ ма̄хум акван-атыг-лавēсыт. Тув Москва ӯсныл Совет Федерация Комитетт рӯпитан хум Н.А. Федоряк ёхталас. Ты хум тот рӯпитан ма̄гыс округувныл пēриявес, оборона ос безопасность ва̄рмаль палт пуӈктоты. 
Николай Александ-рович ля̄ххал тотнэ хо̄тпатын армия урыл, пенсия ва̄рмаль, э̄лы хо̄н ма̄ныл ёхталан ма̄хум ос мо̄т тэ̄лат урыл китыглавес. Тав ла̄выс, 2020 та̄л ляпат ма̄н армиявт туп ма̄к ха̄снэ ма̄хум лусытаӈкве патэ̄гыт. Ма̄ янытыл о̄лнэ мир туп ё̄р государстват э̄руптэ̄гыт. 
Пенсия ва̄рмаль урыл акв-кит ла̄тыӈ ла̄выс. Ань йильпииг ва̄руӈкве номсаве, олн-ло̄мтанув э̄рттам но̄х-нё̄тавет. Пенсиян миннэ хо̄тпа олныл мӯсхал щирыл вос ойтаве, ул вос савалы, сыме ул вос э̄тгалаве. 
Ань ма̄н ма̄вн мо̄т хо̄н ма̄ныл са̄в мир юв, тыг нё̄ргалэ̄гыт, тыт рӯпата кинсэ̄гыт. Ты урыл тав тох ла̄выс: «Сака са̄в мир Россияв янытыл янгыщ Москва ос Санкт-Петербург ӯсн минэ̄гыт, Ставропольский ос Краснодарский крайиг янытыл нё̄ргалэ̄гыт. 
Ты ва̄рмаль палт ма̄н са̄в рӯпитэ̄в, э̄рнэ нэ̄пакыт хансэ̄в. Йильпи са̄ккон хосыт тыг нэ̄мхотьют мори ёхтуӈкве ат вēрми, рӯпата тыт тах сака ат хо̄нтэ̄гыт. Ма̄нти ма̄хманув сака рӯ-питаӈкве ат таӈхēгыт, та̄н ла̄внэ̄ныл щирыл, рӯпата олнаныл сака мощща. 
Ань май пуссын высший образование ма̄гыс ханищтахтэ̄гыт, ос училищат ханищтахтуӈкве ат ка̄сащēгыт. Пуссын юристыг ман психологыг рӯпитаӈкве таӈхēгыт. 
Ма̄н ань училищатт ханищтахтан ва̄рмаль но̄х-во̄рмалтаӈкве номсэ̄в. Ма̄ньлат ма̄хум тот вос ханищтахтэ̄гыт, ёмас рӯпата вос о̄ньщēгыт, олныл мӯсхал щирыл вос ойтавет».                   
 
 
 
