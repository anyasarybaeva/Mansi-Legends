
Сӯкыръя па̄вылт «Ӯринэ̄ква хо̄тал» яныгпо̄ль э̄тпос са̄тыт хо̄талэ̄т янытлавес. Ты кастыл па̄выл клуб-кол по̄хат мир акван-атхатыгла̄лсыт, са̄в хо̄тпа Саранпа̄вылныл ёхталасыт.
Ма̄н ты ялпыӈ хо̄талув хо̄талъят, тит щё̄с порат, о̄вылтаслӯв. Мӯйлын ма̄хум ма̄гыс са̄в пӯмыщ щё̄пита̄лыгласӯв. Та̄н ма̄гсыланыл ня̄вра-мыт стихыт ловиньтасыт,  э̄ргысыт,  йӣквсыт.
«Са̄лыкве» нампа садикн ялантан ма̄нь ня̄врамаквет ма̄ньщи ла̄тӈыл э̄ргысыт, «Ам хӯл алыщлаӈкв минэ̄гум» э̄рыг э̄ргуӈкве Ольга Владимировна Лелятова  та̄наныл  ханищтасанэ. 

«Поиск» нампа колт рӯпитан нэ̄ Анастасия Албина па̄вылт о̄лнэ а̄гирищит йӣквуӈкв ханищтыянэ, та̄н коллективаныл «Шаг вперед» рущ ла̄тӈыл тох ла̄ваве. Та̄н ань о̄с сака пӯмщиг  йӣквсыт.
И.А. Сметанин Саранпа̄вылт миркол кӯщай ва̄ӈын хо̄тпаг рӯпиты, тав мо̄лты ос ты тāл самын патум ня̄врамыт ос та̄н оманыл-а̄тяныл янытласанэ. Ка̄сыӈ хо̄тпа мӯйлупсал мистэ, са̄в ёмас ла̄тӈыл  ла̄всанэ. 
«Э̄ргын сым» нампа ма̄ньщи нэ̄квет ялпыӈ хо̄тал порат ма̄хум са̄всыр мӯтран ханищтасаныл, мирн потыртасыт, ма̄нь ня̄врамыт хумус ӯргалаӈкв э̄рēгыт, пормасаныл хумус о̄ньщуӈкв  э̄ри. 

Петр Анямов ма̄нь-щи йӣкв сака ёмащакв йӣквыс, тав йӣквме юи-па̄лт мӯйлын ма̄хум ка̄тпатта сака хоса ра̄тсыт. Та̄н ань ва̄ганыл, тох ма̄щтырыг йӣквнэ хо̄тпа ань сака мощща. Пēс порат хум хо̄тпат пуссын тох йӣквуӈкв ха̄ссыт, ань Петра нупыл сунсыманыл та хо̄тпат та̄н ул  номылмата̄лсаныл.
Тувыл ма̄хум каснэ ма̄н во̄ввēсыт ос та̄ланыл щирыл пуссын ла̄кква-уртвēсыт. Та̄н са̄всыр щирыл кассыт – товт масым ха̄йтсыт, йӣв-о̄выл тит нупыл хартсыт, ла̄глыгн хӯрыг масым поргысыт. Ка̄сыӈ но̄х-патум хо̄тпа янытлавес.
Ты ялпыӈ хо̄тал щё̄питам хо̄тпат – В.П. Комкова, В.А. Хатанзеев, В. П. Кустышев, П. В. Хозяинов ос И. А. Ломакин, та̄н ма̄навн акваг нё̄тэ̄гыт. Та̄нанылн, па̄выл мирколувн, «Сосьва» общинат рӯпитан хо̄тпатн яныг пӯмащипа ла̄тыӈ ла̄вēгум. 
Матъёмас тамле ёмас хо̄тпат ё̄раныл хосыт пēс йис ва̄рмалянув, пēс йис наканув ма̄н но̄х-во̄рмалтыянӯв ос э̄лаль  тотыянӯв.
Галина Ларионова потре ма̄ньщи ла̄тӈыл В. Васильева хансыстэ
