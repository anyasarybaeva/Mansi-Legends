
Лӯпта э̄тпос ва̄т нупыл  хо̄т щислат Нефтеюганск ӯст са̄в ма̄хум акван-атхатыгласыт. Та хо̄талт та̄н Владимир Петухов ка̄стысыт, ты хум 1996 та̄лт тот о̄лнэ ма̄хумн ӯс кӯщаиг пēрия̄лвес. Ос 1998 та̄лт тав рӯпатан миннэ лё̄ӈхēт миркол ляпат порслувес.

	Ань та ма̄т памятник тӯщтувес ос ка̄сыӈ та̄л ӯст о̄лнэ ма̄хум тув ёхталэ̄гыт ос хорамыӈ лӯптат пинэ̄гыт. Ты та̄лт ос Россия янытыл са̄всыр ӯсытныл кӯщаит тув ёхталасыт. Та̄н халанылт Уральский федеральный округт кӯщаиг о̄лнэ хум Игорь Холманских, округ губернаторув Наталья Комарова, Государственный Дума па̄лыл депутатыт, са̄всыр республикат ос областит, ма̄н округувт рӯпитан ва̄ӈын кӯщаит тот о̄лсыт.

	Пуссын акван-атхатам ма̄хум ёт Фарида Исламова, тыи Владимир Петухов э̄кватэ, пащалахтас ос ла̄выс: «На̄н ам о̄йкам матъёмас ат ёрувлылы̄н, таима̄гыс пӯмащипа ла̄вēгум. Тав тэ̄лат номтыӈыг, мӯсхалыг ва̄рим о̄щсанэ, ма̄хум о̄вылтыт са̄в номсыс. Тамле хо̄тпа са̄в ма̄ньлат а̄ги-пыгытн вос ва̄ве. Ань э̄лумхо̄лас о̄лтēт такви рӯтэ о̄вылтыт нэ̄матыр ат ва̄г, нэ̄матарыл ат пӯмщалахты. Тав ёмас тэ̄ланэ хот та ёрувлавет, э̄лаль ат тотавет. Тох ул вос ēмтыс, ма̄навн са̄в ёмас тэ̄лат ва̄рнэ хо̄тпат урыл суиӈыщ потыртаӈкве э̄ри. Та̄н ла̄внэ ла̄тӈаныл тэ̄лаг вос ва̄рияныл, наска̄ссыг мори ул вос потыртэ̄гыт, ка̄сыӈ тэ̄ла ма̄гыс номтыӈыг вори вос тотэ̄гыт. Акв тамле э̄лумхо̄ласыг Владимир Петухов о̄лыс».

	Государственный Дума па̄лыл депутат Татьяна Гоголева тув ялыс. Тав тох ла̄выс: «Ам Владимир Аркадьевич ёт ёмщакв ва̄йхатым о̄лсум. Тав тэ̄лат ма̄кыг ва̄рум хо̄тпа, матыр ва̄руӈкве та̄ра ат ке а̄ртми, тав та̄кыщ кисхатнэ мус э̄лаль рӯпитас. То̄нт Нефтеюганск ӯст та̄рвит ва̄рмалит о̄лсыт, тав та̄наныл ёмасыг ва̄рнэ ма̄гыс пилта̄лыг вуйхатас. Владимир Аркадьевич Юграт о̄лнэ ма̄хумн сака э̄руптавес ос янытлавес. Ань ӯс ос па̄выл кӯщаит тавēн ро̄влахтым рӯпитэ̄гыт».

	Тувыл акван-атхатам ма̄хум мирхал конференция ва̄рнэ колн во̄ввēсыт. Ты та̄л кӯщаит «Местное самоуправление: служение и ответственность» тэ̄лат о̄вылтыт потыртасыт.

	И. Холманских тот ла̄выс: «Онтоловхуйплов та̄лыт ювле хультум сыс Россият ӯсыт ос па̄влыт кӯщаит рӯпатаныл мощ мо̄т щирыл ва̄руӈкве патсаныл. Та̄н ань са̄в та̄рвит ат кос о̄ньщēгыт, нас о̄лупсав мо̄таныг ēмтыс.

	Ос ма̄н таи ла̄вēв, та̄н ма̄хум ёмас о̄лнэ̄ныл ма̄гыс щар ма̄к са̄в вос рӯпитэ̄гыт. Тувыл о̄лнэ ос мо̄т сыре-сыр э̄рнэ колыт ӯнттын, састум лё̄ӈхыт ва̄рнэ ма̄гыс инвесторыт ёт тэ̄ланыл номтыӈыг э̄лаль тотуӈкве вос ха̄снувыт. Ӯсаныл, па̄вланыл ёмщакв ӯнттынэ̄ныл коныпал туризм ос бизнес хосыт са̄внув э̄лумхо̄лас тув ялантаӈкве вос вēрмынувыт. Тот о̄лнэ ма̄хум ла̄внэ ла̄тӈанылн хӯнтамла̄луӈкве ос ётыл та тэ̄лат акван-нё̄тхатым вос ва̄рияныл.

	Са̄в та̄л ювле хультум порат то̄ва ва̄рмалит сака та̄рвитыг о̄лсыт. Ма̄нки странав ма̄гыс о̄с воритотсӯв. Та порат рӯпитан кӯщаит вēрмхатнэ мус тэ̄лат мӯсхалыг э̄лаль тотсаныл, то̄нт ма̄хум о̄лупсаныл мощ кӯпнитыг ва̄рсаныл. Таи ма̄гыс та̄н янытлаӈкве о̄с э̄рēгыт».

	Ань ты конференцият Россия янытыл кол ӯнттын ос лё̄ӈхыт щё̄питан, ня̄врам ӯрнэ колыт, школат ос пӯльницат хумус ӯнттавет, манхурип проектыт щирыл рӯпитэ̄гыт ос хотьютн олныл нё̄тавет, пуссын ты о̄вылтыт мо̄т ӯсытныл ёхталам хо̄тпат потыртасыт.

	Кӯщаит та̄нки рӯпатаныл ат тӯйтыглыяныл, осн-паттым ва̄рияныл. Юграт са̄в ва̄рум тэ̄лат «Открытый регион» нампа ищхӣпыӈ ут хосыт ловиньтаӈкве ро̄вēгыт. Ты о̄вылтыт Чеченский республиканыл ёхталам хум Адам Маликов ла̄тыӈ о̄с ла̄выс. Тувыл Ставраполь, Ростов-на-Дону, Хабаровск, Ханты-Мансийск ос Нефтеюганск ӯсныл ёхталам кӯщаит та̄н палтаныл о̄лнэ ма̄хум о̄лупсаныл урыл потыртасыт ос хурит суссылтасыт.

	Ётыл кӯщаит акван-нё̄тхатнэ тэ̄лат, акван-потыртахтым ла̄тӈаныл акв нэ̄пакн хассаныл ос пирмайтасаныл. Тувыл то̄ваныл РФ правительство па̄лыл манос округ па̄лыл янытлан нэ̄пакыл майвēсыт.
