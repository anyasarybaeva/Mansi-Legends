
Яныгполь э̄тпос о̄выл хо̄талэ̄т Ха̄льӯс район Саранпа̄выл школа 112 та̄лэ то̄влы. Саранпа̄вылн ялмум порат ам тув щалтсасум, тот рӯпитан ма̄хум ос ня̄врамыт ёт потрамасум. Кӯщаиг Андрей Дмитриевич Попов тав о̄лы. Школа урыл кӯщай ва̄ӈын нэ̄ Раиса Михайловна Капшук потыртас, на̄н ань тав потре ловиньтэ̄лын:– О̄выл школа Сӯ-кыръят о̄лыс, тот ня̄врамыт о̄выл классытт ханищтахтасыт. Саранпа̄вылныл тув мус ялантаӈкве сака хоса о̄лыс, ня̄врамыт са̄вмуӈкве патсыт, ханищтахтан колнакытыл ат то̄влувēсыт. Ма̄хум кӯщаитн пищмат хансуӈкве патсыт, ань Саранпа̄вылт йильпи школа вос ӯнттаве. Та порат хо̄н о̄йка о̄лыс, тав ка̄сащас, школа ӯнт-тувес. О̄влэ̄т туп нила класс о̄ньщас, тувыл нёлолов класс мус ва̄рвес, мощ ётылнуве ос лов класс мус ва̄рвес. 

	1956 та̄лт Саранпа̄-выл школат ханищтахтан ня̄врамыт о̄выл щёс лов класс а̄стласыт. Мощ ётылнуве аквхуйплов класс ва̄рвес. Ань ты хо̄тал мус ня̄врамыт тыт аквхуйплов класс мус 

	та ханищтахтэ̄гыт. 

	Школа са̄в ма̄т о̄лыс – акв кол ащирмаӈ о̄лыс, мо̄тыт кол ма̄нь, аквмат порат ос нила колытыт ня̄врамыт ханищтахтасыт. Ётыл 1987 та̄лт кит накпа кол ӯнттувес,  та кол хӯрум щёс на̄йн но̄х-ё̄сыглавес. Тувыл 2006 та̄лт ань ты школан ущта ва̄нтлысув, хӯрум накпа кирпащ кол. Спортивный зал о̄лы, нэ̄пак ловиньтан колнак, концерт ва̄рыглан ма̄гыс колнак. 

	Ёлы накēт акв охсатэ ань интернат нупыл майвес. О̄влэ̄т интернат я̄нас колт о̄лыс, ань ос школа нупыл паттувес. Тот са̄т ня̄врам туп о̄лы.  Э̄лнаӈ са̄в ня̄врам  о̄лыс, Хо̄сло̄хныл, Хо̄
	рыӈпа̄вылныл, Я̄сунт-ныл, Сӯкыръяныл тув тотыглавēсыт. Нё̄рт яласан ма̄хум ня̄враманыл о̄с интернатт о̄лсыт. Ты коны-пал тыт па̄-вылт о̄лнэ вина айнэ щēмьят ня̄враманыл тув вуйлувēсыт, ань йильпи са̄ккон щирыл та̄наныл виӈкве ат ро̄ви. Ань туп мо̄т па̄вылт о̄лнэ ма̄хум ос нё̄рт яласан ма̄хум ня̄враманыл интернатт о̄луӈкве вēрмēгыт. 

	Ам хунь ты школат рӯпитаӈкве патсум, 870 ня̄врам ханищтахтас. Ань тыт 375 ня̄врам ханищтахты, та̄н халанылт 196 ма̄ньщи ня̄врам.

	– Сӯкыръят о̄с школа о̄лы?

	– Тот о̄лы школа, ма̄нь ня̄врамыт садик о̄с аквта колт о̄лы. Хунь та школа ӯнттувес, тот о̄с кӯщай о̄лыс. Ань хӯрум школат тармыл – Саранпа̄выл, Сӯкыръя ос Кимкъясӯй, акв кӯщай  А.Д. Попов. Та школагт ос кӯщай ва̄ӈын хо̄тпаг рӯпитэ̄г.  

	- Школант ня̄врамыт ма̄ньщи ла̄тыӈ пуссын ханищтэ̄гыт?  

	- А̄ти, пуссын ат ханищтэ̄гыт. Ань хотьют ка̄сащи ма̄ньщи ла̄тыӈ ханищтаӈкве, ня̄врам ща̄няге-а̄щаге заявление нэ̄пак хансэ̄г, ты юи-па̄лт тав ущ ла̄тыӈ ханищтаӈкве вēрми. Ты са̄ккон нэ̄глынэ̄тэ э̄лы-па̄лт ма̄н та̄наныл китыгласанӯв, хоты ла̄
	тыӈ ханищтаӈкве таӈ-хēгыт, ма̄ньщи манос саран ла̄тыӈ. Ня̄врам такви номсы, хоты ла̄тыӈ ханищтаӈкве ка̄сащи, тув та хансаве. О̄выл классытт са̄ттем акв урок о̄лыглы, ос яныгнув классытт кит урок. Ань 11 классыт ма̄ньщи ла̄тыӈ туп кит хо̄тпа ханищтэ̄г. Акв пыгув Миша Ромбандеев ща̄нь ла̄тыӈ олимпиада о̄лыгланэ̄тэ порат кит щёс но̄х-патыглас.

	Школавт финно-угорский мир йис о̄лупса, соссаӈ мир культура  ос ка̄тыл матыр щаквщин урокыт о̄лсыт, ань хот-вуйвēсыт. Ты урокыт пуссын «Поиск» нампа ДЮЦ (детско-юношеский центр) нупыл хасвēсыт. Кӯщаиг тот Альбина Васильевна Попова тав рӯпиты.

	Ань 8 ос 9 классыг ма̄гыс Искусство урок ва̄рвес. Э̄лнаӈ урокн ма̄н ма̄щтыр ма̄хум, во̄раян ос хӯл алыщлан ма̄хум во̄виньта̄лсув. Во̄раян хо̄тпан пыгрищит ня̄ль во̄ртуӈкве, лэ̄с ос кēрняль ӯнттуӈкве, ё̄рнкол тӯщтуӈкве ханищта̄лвēсыт. А̄гирищит ос щакв-щуӈкве ханищтахтасыт, матыр йинсыт, ю̄нтсыт. Ань а̄гирищит-пыгрищит янас ханищтаӈкве ат ро̄ви, таима̄гыс ма̄н ань нэ̄мхотьют во̄вуӈкве ат вēрмēв. Хунь ма̄н палтув яныгхо̄тпат ёхталасыт, татем ёмас о̄лыс. Ма̄ныр ва̄сыт, ма̄ныр ва̄руӈкве ха̄ссыт, пуссын ня̄врамытын потырта̄лсыт. 

	Ам ань рӯпитан колнакумт яныгхо̄тпат ка̄тыл ва̄рум пормасаныл о̄лэ̄гыт – Сакв ма̄ньщиянув а̄канит, Сургут ӯс па̄лыл ёхталам хантыт, Венгрияныл ёхталам хо̄тпат ос рущ ма̄хум а̄канит. Александра Егоровна Рокина, Александра Фёдоровна Лесманова ос Антонина Егоровна Хозяинова са̄в а̄канит ва̄рыгласыт, тыт ты лю̄лēгыт. Ня̄враманув о̄с ха̄сэ̄гыт ва̄руӈкве.

	– «Лӯима̄ сэ̄рипос» газета на̄н палтылын ёхталы?

	– Ёхталы. О̄йкам газета сака э̄руптытэ. Ам юв тотылум ма̄ньщи газета, тав словарь нэ̄пак выг, тот та ловиньты. Тав тыт самын патыс, ты школат ханищтахтас. Саран ла̄тыӈ ва̄гтэ, ма̄ньщи мир о̄лупса ва̄г.  

	– Раиса Михайловна, таяныт ёмас ва̄рен, наӈти урынт акв-кит ла̄тыӈ ла̄вен. Хо̄т самын патсын, хо̄т яныгмасын?

	– Ам Новосокольники па̄вылт Псковский областьт самын патсум, 1947 та̄лт сӯкыр э̄тпост. А̄тям кол ӯнттын ма̄т рӯпитас, строителиг о̄лыс, таима̄гыс ма̄н са̄в ма̄т о̄лсӯв, а̄тям ёт яласасӯв. Белоруссият Витебск ӯст яныгмасум, тот май мирн ва̄нэ «Славянский базар» о̄лыглы. Тот и школа а̄стласум. Та юи-па̄лт Смоленск ӯст педагогический институтт ханищтахтасум, история ос английский латыӈ ханищтан учителиг патсум. 1972 та̄лт тыг, Саранпа̄вылн, рӯпитаӈкве кēтвēсум. Тыт налыман арыгтем та̄л ты о̄лэ̄гум, школат рӯпитэ̄гум. О̄йкам наме Алексей, ты па̄вылт акван-хо̄нтхатасмēн, кит пыг янмалтасмēн. Яныг пыгмēн Коля тыт о̄лы, ма̄нь пыгмēн Юра, тав ос Санкт-Петербург ӯст щемьятэ ёт о̄лы. 

	– Ты па̄вылт о̄луӈкве наӈын мӯсты?

	– Тыт атхунь ёмас о̄луӈкве, ёмас па̄вылкве, лылыēпе сыстам. Па̄выл мир о̄с ёмас, сымыӈ э̄лумхо̄ласаквет. Ос туп таи лю̄ль, хо̄тпа илттыг матаре хотум ēмтапи те, яныг лēккар ат о̄ньщēв, таве э̄ри яныгнув па̄вылн ман ӯсын тотуӈкве. Э̄лнаӈ тыт операцият ва̄рыглавēсыт, ня̄врамыт самын патсыт. Та порат товлыӈха̄пыт ёмащакв яласасыт, са̄в о̄лыс. Аквта хо̄тал тыгыл Ха̄льӯс та̄ра Москван ман Свердловскын тыламлаӈкве ро̄выс. Ань а̄ти тох, хотталь минмыгтанэ̄в порат, минуӈкве ат вēрмēв, лё̄ӈхув сака та̄рвитыӈ.

	Потрумēн та оигпас. Школа янытэ̄т суссылтастэ, тот мощ ё̄мыгтасмēн, ня̄врамыт ханищтахтан колнакытын щалтсасмēн, ханищтан хо̄тпат ёт потрамасум. 

	Раиса Михайловна английский ла̄тыӈ ос история урок ня̄врамытн ханищты. Тав тамле мӯсхал, сэ̄ръёр э̄лумхолас, хо̄тпа нупыл сымыӈ нэ̄кве. Ня̄врамыт э̄руптыянэ, рӯпататэ янытлытэ. Ётыл ам нэ̄пакыт ловиньтасум, тав насати «Отличник народного просвещения» ос «Ветеран труда» нам о̄ньщи. 

	Раиса Михайловнан ам са̄в ёмас, сымыӈ ла̄тыӈ ла̄вēгум. Щēмьятэ ёт пуста̄гыл вос о̄лы, со̄тыӈыщ вос о̄лы! Ня̄врамаквет ёмащакв вос ханищтахтэ̄гыт, ла̄тыӈ вос хӯнтлэ̄гыт. Пус ка̄т, пус ла̄гыл вос о̄лэ̄гыт! 

	 

	Светлана 

	РОМБАНДЕЕВА 

	 
