
Са̄всыр ӯйхул ос тэ̄пкант тэ̄нут янмалтан хо̄тпат ты э̄тпос о̄вылтахтам порат Ханты-Мансийск ӯсн сапра̄нин во̄выглавēсыт. Та̄н Москва ӯсныл ёхталам яныг кӯщай  Владимир Свеженец ёт хо̄нтхатыгласыт. Ты хум сельский хозяйства Министерстват рӯпиты.

	Владимир Павлович акв йильпи тэ̄ла урыл потыртас. Ӯйхул ос са̄всыр тэ̄нут янмалтан ма̄хум олныл нё̄тавет, та̄н субсидия-олныл, грант-олныл та̄стыглавет. Ань ты олныт йильпи щирыл уртуӈкве тах патавет. Кӯщай ла̄выс: «Ты э̄лы-па̄лт ты субсидия-олныт ма̄н ма̄нки Россия янытыл ӯйхул ос тэ̄пкант тэ̄нут янмалтан хо̄тпат халт уртсанӯв. 2017 та̄лныл Россия о̄лнэ ма̄в янытыл рӯпитан мирколыт та̄нки ты рӯпата тах ва̄рēгыт. Ӯйхул янмалтан хоты фермат, кооперативыт олныл нё̄туӈкве э̄рēгыт, на̄н ёмщаквнув ва̄глы̄н».

	Ты та̄лт ма̄н округув Россия бюджетныл 16,5 млн. солко̄вил тах миве. Мирколт рӯпитан кӯщаит та̄нки ма̄хум халт уртуӈкве патыяныл. Ты хӯрум арыгкем млн. солко̄вил фермат ос кооперативыт мивет.

	Хум э̄лаль ла̄выс: «Ты олныл ма̄хум касыл щирыл мивет. Хоты хо̄тпат нэ̄паканыл кēтыяныл ос та̄нки рӯпатаныл урыл ёмащакв ке потыртэ̄гыт, та̄н та нё̄тавет. Тувыл та̄н хумус рӯпитэ̄гыт, манхурип ӯйхул манос тэ̄нут янмалтэ̄гыт, ёмащакв уральтэ̄н ос туп ты юи-па̄лт олныл нё̄тэ̄н. 

	Ань Россият са̄в фермат, хозяйстват акван-тотавет ос кооперативыг ва̄равет. Ӯйхул янмалтан ма̄хумн аквъёт кӯпнитнув рӯпитаӈкве тах паты. Тыщирыл та̄н мис, пӯрыщ, щищкурēк нё̄выль, щаквит, мӯӈит ос мо̄т тэ̄нутаныл та̄нки э̄лаль тыналыяныл. 

	На̄н о̄лнэ ма̄нт о̄с тамле кооперативыт ва̄руӈкве ань э̄ри. Тот рӯпитан ма̄хум 70 млн. солко̄вил тракторыт ос са̄в мо̄т техника ёвтнэ ма̄гсыл мивет». 

	Округ кӯщай ва̄ӈын хум Алексей Забозлаев ос ты рӯпата урыл ла̄выс: «Ӯйхул ос са̄в-сыр тэ̄нут янмалтан ма̄хум ма̄н нё̄тыянӯв ос олныл та̄стыглыянӯв. Та̄н пуссын округ янытыл рӯпитэ̄гыт. Ос хумус та̄наныл акван-тотуӈкве, ма̄н ань номсахтуӈкве тах патэ̄в».

	Ты сапра̄ни юи-па̄лт кӯщай хум хӯл янмалтан завод сунсуӈкве ялыс. Ос тувыл Ханты-Мансийский район Ярки па̄вылн тотыглавес. Та па̄вылт ма̄хум теплицат са̄всыр тэ̄нут та̄лэ-тувēт янмалтэ̄гыт.
