
Ханты-Мансийскат о̄лнэ «То̄рум Маа» музейт туи сыс китынтыг «Та̄ксар ма̄хум» нампа ханищтап ва̄рыглавес. Тот ня̄врамыт во̄рт о̄лнэ накытн ханищтавēсыт. Ань са̄всыр тэ̄лат урыл та̄нанылн Анатолий Николаевич Брусницин потыртас. Тав а̄нумн ла̄выс:
— Ты сменав о̄йттур э̄тпос 20 щисланыл 24 щисла мус рӯпитас, тыг са̄тхуйплов ня̄врам ёхталас. Та̄н са̄выӈпа̄лэ пуссын ты ӯст о̄лэ̄гыт, то̄ва ня̄врамыт ӯсувн мӯйлуӈкве ёхталэ̄гыт ке ос ма̄н палтув тотыглавет. Ам ня̄врамыт во̄рн ёт-тотыглан хӯрыгн маныр тув пинаве, пуссын э̄рнэ пормасыт тув щё̄питаӈкве ханищ-тасанум. Арыг ут тув ул вос пинэ̄гыт. Во̄рт хот ул вос тыпсыт, лё̄ӈхыт та̄рапаттын по̄сыт вос ва̄гыт, на̄й пēламтаӈкве ханищтахтасӯв. Тувыл акв хо̄талт аквъёт хӯлуп хассӯв, мо̄т хо̄талт ё̄вт ва̄рсӯв. Хотьют матыр ва̄руӈкве ат ха̄сы, нё̄тыянум. Во̄рт са̄всыр а̄гм пусмалтан лӯптат яныгмēгыт, таит хӯлт-санум. Ня̄врамыт акваг пӯмщалахтэ̄гыт, китыг-лахтэ̄гыт.
Юи-о̄выл хо̄талт хӯл исмит па̄йтсӯв, о̄влэ̄т хӯл яктысӯв, тувыл пӯтн пēтсанӯв. Тыи мо̄лхо̄тал э̄типа̄лаг хӯл алыщлаӈкве ялсум. Ня̄врамыт мо̄т ма̄н тотыглаӈкве мори ат та̄ртавēв, ань кӯщаит сака са̄в э̄рнэ нэ̄пак кинсэ̄гыт. Таима̄гыс та̄н ётаныл акваг «То̄рум Маа» музейт рӯпитэ̄в.
Тувыл ам акв пыг-рищакве ос а̄гирищкве ёт потыртасум, тэ̄н таи ла̄всы̄г:
— Ам намум Дамир Муртазин, а̄нумн са̄т та̄л. Ам Оренбург ӯсныл тыг ёхтысум, ань ты ӯст о̄луӈкве ос ханищтах-туӈкве патэ̄гум. Тыт на̄й пēламтаӈкве, хӯлуп хасуӈкве, ё̄вт ва̄руӈкве ханищтахтасум, нас ён-гасасӯв. Тувыл ма̄ньщи ос ханты ма̄хум о̄лупсаныл о̄вылтыт са̄в ва̄ӈкве патсум, та̄н ётаныл тыт ва̄йхатасум. Ань ты урыл амки рӯтанумн ос юртанумн потыртэ̄гум тах.
— Ам Лиза Исламгалиева, Ханты-Мансийск ӯст о̄лэ̄гум ос нилыт школат ханищтахтэ̄гум. А̄нумн тыт сака пӯмыщ о̄лыс, ты э̄лы-па̄лт аты ва̄слум, хумус на̄й пēламтаӈкве ро̄ви, палатка тӯщтуӈкве, тувыл маныр э̄рнэ пормасыт во̄рн ёт виӈкве э̄ри. Ма̄н во̄рн тотыглавесӯв, тот лӯптат, ла̄хсыт, па̄квыт атсӯв. Тувыл ка̄сыӈ хо̄тпа таквинатэ̄н ё̄вт ва̄-рыс, ам ё̄втум ва̄рмумт хотсакватаслум. Тувыл Анатолий Николаевич такви ё̄втэ а̄нумн мӯй-луптастэ. Юи-о̄выл хо̄талт атыӈ хӯл исмит па̄йтсӯв ос тэ̄сӯв.
Тыт сака пӯмыщ о̄лыс, са̄в а̄гирищит-пыгрищит ёт юрщхатасум. Мо̄тыт та̄лт омамн ла̄вēгум, тав а̄нум о̄с тыг вос тотыглытэ, акв тамле ва̄рмалит ам сака ӯруӈкве патыянум.
