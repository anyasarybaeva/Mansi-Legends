
Сӯкыр э̄тпос о̄выл хо̄талэ та ёхтыс. Ка̄сыӈ школа а̄висӯнтэ я̄ӈк бантыл сагхатым, формал ос костюмыл масхатым, хорамыӈ, щё̄риӈ ка̄тыӈ ня̄врамытыл та та̄гиньты.
Ты хо̄тал о̄выл та̄л ха нищтахтуӈкв миннэ ня̄врамыт ма̄к ща̄гтэ̄гыт. Ты хо̄тал та̄н сака ӯрияныл. Ӯрхатэ̄гыт, хунь о̄выл щёс школан щалтэ̄гыт, парта ва̄тан ӯнтэ̄гыт.
Ха̄льӯс район Хулюмсӯнт па̄выл школан ты та̄л са̄в ма̄ньщи ня̄врам о̄выл классн минас. Школав ханищтахтын кастыл атнув а̄стыс. Таима̄гыс ханищтан хо̄тпат, ня̄врамыт, ща̄нит-а̄щит ос мо̄т рӯтыт пуссын ты хо̄тал ФОК кол а̄висӯнтын атхатыгла̄лсыт.
Ишкола директор нэ̄ Г.В. Третьякова ня̄врамыт школат рӯпитан хо̄тпанэ ос тыг атхатыглам ма̄хум пуссын янытласанэ, ёмщакв рӯпитан хо̄тпат грамотал мӯйлуптасанэ ос о̄выл та̄л ханищтахтуӈкв ёхтум ня̄врамыт нупыл тох ла̄выс:
«Ка̄сыӈ школа кӣвырт хащта̄л нак о̄лы, рущ ла̄внэ щирыл – чудо. Ма̄нки ханищтахтын колувт о̄с тамле хащта̄л нак о̄лы. Ты хащта̄л нак ка̄сыӈ хо̄тал на̄нан ӯритэ. Ка̄сыӈ хо̄тал на̄н йильпи номт пуӈкын выгын, тувыл ты номтанын ка̄сыӈ та̄лыл са̄выг атыяны̄н. (Тыячудагтыла̄ваве.) 
Ты ка̄сыӈ хо̄тал ханищтан номтын та̄кыщ пуӈкын ке вуйхаты, нэ̄мхуньт нэ̄матхотьютн хотвиӈкв ат вēрмаве…» Со̄ль, ёмащакв ханищтахтын ня̄врам нотэ палытыл номтыӈыг о̄луӈкв паты .
Ханищтахтын та̄л о̄вылтахтас. Пуссын ханищтахтын ня̄врамыт посыӈ номтыл ёмащакв вос ханищтахтэ̄гыт, ханищтан хо̄тпаныл ла̄тыӈ вос хӯнтлэ̄гыт, халанылт ёмащакв вос торгамтахтэ̄гыт. Ханищтан хо̄тпат ос ня̄врамыт палт рӯпитан ма̄хум та̄ксарыг ос ёмас номтыл вос рӯпитэ̄гыт, пуста̄гыл вос о̄лэ̄гыт» .
 
 
 
