
Сӯкыр э̄тпос 13 хо̄талэ̄т Россия янытыл пēриян хо̄тал о̄лыс. Са̄всыр ӯсытыт ос па̄влытыт о̄лнэ мир депутат-хо̄тпат, миркол кӯщаит пēриясыт. 
Ма̄н о̄лнэ ма̄вт та хо̄­талт округ Думат рӯпитан депутатыт яныг кӯщай ма̄гсыл нэ̄пак та̄ратасыт. Россия са̄ккон щирыл, тыт о̄лнэ мир округ ку­щай ань ат пēриēгыт. 
Ты э̄лы-па̄лт са̄всыр партият та̄нки акв хо̄т­паныл пēриясыт. Тувыл та̄н наманыл акв нэ̄пакн хасвēсыт ос Тюменский область миркол кӯщай хум Александр Моор палт кēтвес. Тав ты ма̄хум халт ат хо̄тпа хультуп­тас ос э̄лаль Президент Владимир Путин палт кēтсанэ. Россия Президент округ Думан хӯрум хо̄тпат наманыл ла̄всанэ. Ты хультум э̄лумхо̄ласыт халт депутатыт округ кӯщай пēриясыт. 
Ань округ Дума де­путатыт Наталья Ко­марова, Михаил Сер­дюк ос Алексей Са­вин­цев ма̄гсыл нэ̄пак та̄ра­таӈкве вēрмысыт. Ат та̄л сыс манхурип рӯпата ва̄руӈкве та̄н номсэ̄гыт, депутатыт э̄лы-па̄лт потыртасыт.
Сапра̄ни порат На­талья Комарова ма̄г­сыл 29  депутатыт нэ̄пак та̄ратасыт, Алексей Са­вин­цев – хӯрум хо̄тпа ос Михаил Сердюк – акв э̄лумхо̄лас ка̄тпос пиныс. Наталья Комарова э̄лаль ат та̄л кӯщаиг тыт рӯпи­таӈкве тах паты. 
Избирательный ко­миссият кӯщаиг рӯпитан хум Денис Кор­неев ла̄­выс, та хо̄талт ма̄хум ӯс ос па̄выл мир­кол кӯ­щаит, районный ос па̄влыӈ Думан де­пу­татыт пēриясыт. Нэ̄­пак та̄ратаӈкве 49 со̄­тыра э̄лумхо̄лас ёхта­ласыт. Когалым, По­качи, Радужный, Ме­гион, Нефтеюганск ӯсыт, Сургутский, Со­ветский, Кондинский, Октябрьский ос Бе­лоярский районытыт о̄лнэ мир 88 депутат-хо̄тпат пēриясыт. Ат па̄­вылт Мулымъя, Сорум, Лямино, Сытомино, Ма­лый Атлым ос Со­ветс­кий ӯст миркол кӯ­щаит ма̄гсыл ма̄хум нэ̄пак та̄ратасыт. 88% са̄вит пēриим миркол кӯщаит ос депутат-хо̄т­пат «Единый Россия» партиян хасхатым о̄лэ̄­гыт.  
Людмила 
Теткина   
