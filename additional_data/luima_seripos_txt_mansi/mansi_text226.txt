
Ха̄льӯс район Ягрим па̄выл ляпат хуньт Лю­люкары пēс ма̄ньщи па̄вылкве о̄лыс. Е.И. Ромбандеева нэ̄пакēт тав ма̄ньщи ла̄тӈыл Ялъю̄с па̄влыг хансым о̄лы. Ань тот туп хара ма̄ хультыс. Хум хо̄тпат пуссын хо̄нтлуӈкве минасыт ос хо̄т-а̄ти порславēсыт. Тувыл 1960 та̄лытт ма̄нь па̄влыт акв яныг па̄вылн тотвēсыт. Ялъю̄ст хультум щēмьят о̄с мо̄т ма̄н ва̄нтлуптавēсыт.
Ос ты па̄вылквет са­мын патум ма̄хум та̄нки ма̄кēныл нэ̄мхуньт ат ёрувла̄лыяныл, акваг номияныл. Та̄н хо̄нтлам ма̄н тотым рӯтаныл ма̄гыс памятник ва̄рсыт.
Россия янытыл лӯпта э̄тпос 22 щисла хо̄нтлан ма̄т порслым ма̄хум ка̄стын хо̄талыг о̄лы. Ань Ялъю̄с па̄вылквēт памятник ва̄рвес ос та хо̄тал о̄выл щёс ма̄хумн суссылтавес. А̄лпыл ма̄хум тув кате­рыл тотвēсыт, мо̄таныт моторха̄пыл минасыт. Тамле ёмас ва̄рмаль «Наследие» нампа клубт пуӈктотнэ нэ̄ Людми­ла Галкина щё̄питас, ос тавēн ма̄ньщи э̄кват нё̄тсы̄т. Та̄н пуссын Ягрим па̄вылт о̄лэ̄гыт. Людмила Григорьевна потыртас: «Тыт памят­ник ва̄руӈкве а̄нумн хо­сат та̄гыл Ялъю̄ст самын патум нэ̄т ла̄выгласыт. Ам туи порат ханищ­тахтын ня̄врамыт тыг ӯщлахтуӈкве тотыгла­санум. Тыт сака нё̄тнэ сыстам ма̄. Ня̄врамыт хара ма̄т ха̄йтыгтасыт, я̄т пувлысыт ос ма̄нки нялк алыщласӯв. Ма̄н т ы м а̄ у р ы л э̄л а л ь пӯмщалахтуӈкве патсӯв. Н.К. Захарова (Сарати­на) ёт ва̄йхатасӯв, тав ты па̄вылт самын па­тыс. Э̄ква ма̄навн са̄в потыртас, мо̄т ма̄хум ёт о̄с хо̄нтхатыгласӯв. Ту­выл ты ма̄хманув ёт 2005 та̄лт Ялъю̄с на̄лми ва̄тат акван-атхатыгласӯв ос то̄нт аквъёт тыт па­мятник ва̄рнэ урыл потыртахтасӯв».
Та сыс са̄в та̄л ювлехультыс кос, ма̄ньщи ма̄хманув акваг ӯрхатсыт. Та̄н ос Людмила Гал­кина, Ягрим миркол кӯщай, ос пыгыт ар­миян винэ комиссият рӯпитан хо̄тпат нё̄туӈкве во̄всаныл. Ня̄врамыт ты яныгпа̄ла хо̄тпатныл атум потраныл нэ̄пакн хассаныл ос са̄всыр ка­сылын кēтыгласаныл. Тот но̄х-патсыт, олныл майлувēсыт. Та щирыл пуссын ва̄гыт, тыи сака э̄рнэ ва̄рмаль, таве э̄лаль тотуӈкве э̄ри.
Ань памятник тахольт а̄стлавес. Тав Ягримт ка­терыт щё̄питан ма̄хумн ва̄руӈкве нё̄твес. Та̄н па­мятник ос пӯсас ва̄рсыт.
Тувыл ма̄хум Ялъю̄сн тотыглан ма̄гыс о̄с та̄н катер майласыт. Хо̄нтлым ма̄н тотым хо̄тпанув наманыл мир­кол кӯщаитын вольгын па̄рт тармыл хасвēсыт. Ты па̄рт Нягань ӯсн ва̄рылтасаныл.
Ялъю̄ст самын патум ма̄ньщи ма̄хманув ань пуссын ёмас номтыл о̄лсыт. Та̄н а̄гиянылпыганыл, апганыл ёт тув ялсыт. Хо̄тал палыт нё̄тнэ ма̄кве сунсыгла­сыт, ма̄нь пораныл но­мылматыгласыт ос ты урыл потыртасыт.
Надежда Констан­тиновна Захарова ос Анна Николаевна Гындыбина памятник лап-пантым то̄р хотвистэ̄н. Евгений Мель­ник, ялпыӈколт рӯпитан хум, по̄йкщан ла̄тыӈ ловиньтас ос ялпыӈ вит паргалтас. Мо̄т мӯй хо̄тпат о̄с ёмас ла̄тӈыт ла̄всыт, ня̄врамыт сти­хыт ловиньтасыт, хо̄нт урыл э̄ргыт э̄ргысыт. Тувыл пуссын хорамыӈ лӯптат памятник по̄хан пинсыт. Ёхталам ма̄хум пасан ва̄рыгласыт. Тот К.К. Пуховец (Саратина) атыӈ тэ̄нут па̄йтыс. Ма̄н порслым ма̄хумкēнув ка̄стысанӯв.
