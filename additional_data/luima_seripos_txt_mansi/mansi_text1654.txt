
Ха̄льӯс район тармыл о̄лнэ кӯщай хумыг Владимир Иванович Фомин ос Сергей Владиславович Кравченко Хулюмсӯнтын ёхталасы̄г. Тэ̄н па̄влыӈ рӯпата ма̄т мус ялсы̄г, ма̄хум ёт сапра̄ни ва̄рыгласы̄г. Хулюмсунтын йигмēн сыс Светлый рущ па̄вылн хо̄игласы̄г, Ня̄хщамво̄ль па̄вылн ялсы̄г.

	Владимир Иванович тав потыр о̄вылтас, ла̄выс, Светлыйт храм пӯсвес.  Тот рӯпитан батюшка - Украинаныл оям о̄йка, храм коныпал такви «тэквандо»  касылн ня̄врамыт ханищтыянэ, па̄влыӈ ма̄х-мытн янытлаве. 

	Рēтыӈ ю̄свой э̄тпост Ягрим па̄вылт 6 та̄л арыг ӯнттын «Айсберг» кол а̄стлаве, ущты рӯпитаӈкв паты. Ха̄льӯс районт ань тыг мус маныр ӯнттын щирыл о̄лыс, та рӯпатат пуссын а̄стлавет.  Округ губернаторув Наталья Комарова Ха̄льӯс ēр ма̄ ӯргалым ос уральтым о̄ньщитэ. 

	О̄с акв яныг проект о̄лы – кēрлё̄ӈх нупыл яласан лё̄ӈх ва̄руӈкв патаве. Ягрим ос Приобье хал туи яласан лё̄ӈхыл ва̄раве. Ягримыг – Саранпа̄влыг хал о̄с лё̄ӈхыл пинаве, Нё̄рыт нупыл  лё̄ӈх паты. 

	Кит та̄л сыс лё̄ӈхыг а̄стлавēг. Владимир Иванович ла̄выс: «Ты яласан лё̄ӈхыг ва̄руӈкв патавēг, Ха̄льӯс район ёмщаквнувēг, кӯпнитнувēг о̄луӈкв паты. Ма̄ лё̄ӈх ма̄кыг э̄ри.» 

	Манах та̄лыг ēмтыс, нас та ла̄вēгыт – Хулюмсӯнт па̄вылт йильпи школа ӯнттаве. Ань ты хо̄тал мус школа ӯнттын ма̄т ня̄р во̄ӈхат, туп ня̄р тарыгпыгыт ос хаслы осэ хот-няртасым о̄лы. Сергей Владиславович ты урыл тох ла̄выс: «Нэ̄пакыт щирыл ты та̄л холнэ 

	порат, школа а̄стлын щирыл о̄лыс. Мо̄лты та̄л школа ӯнттуӈкв  вуйхатыглам кӯщай рӯпататэ ат ва̄рыстэ, ань мо̄т пуӈкто̄тап кинсэ̄в. Ты ма̄гыс йильпи школа 2016 та̄л 

	холнэ порат ущта а̄сты.»

	Ань о̄лнэ школав сака ащирмаӈ, кӣвре-конытэ йильпииг э̄рттам ва̄рвес, ущпыл а̄щирмаг патыс. Ты урыл кӯщаит я̄нас кисхатуӈкв ла̄всыт.

	Садик о̄с щар пēсыг ēмтыс. Ма̄хум китыглахтасыт: йильпи садик ӯнттуӈкв патаве 

	ман а̄ти?  Сергей Владиславович тох ювле ла̄выс: «Йильпи садик ӯнттын ма̄гыс сака са̄в олн э̄ри, ты урыл потыр иӈ а̄тим о̄лыс. Ань о̄лнэ садик иӈ о̄лнэ кēм, хоты кол щё̄питаӈкв 

	э̄ри – йильпииг щё̄-питыянӯв.» 

	О̄лнэ колыт ӯнттуӈкв патавет ман а̄ти, ты урыл па̄влыӈ ма̄хум о̄с китыглахтасыт. Ольга Васильевна Баранова, Хулюмсунтыӈ миркол кӯщай нэ̄, ла̄выс: «Нэ̄пакыт щирыл акв о̄лнэ кол ӯнттын щирыл о̄лы.» Э̄лаль Владимир Иванович Фомин потыртас, тав ла̄выс: «Светлый па̄вылт тахурип школа ӯнттувес, ма̄н мо̄лхо̄тал тув щалтсасӯв, ща̄гтым тувыл кон-ква̄лсӯв. Ня̄хщамво̄льт са̄в щēмья о̄лнэ щирыл кит кол ӯнттавēг. Акв колэ о̄лнэ па̄лаг тыгыл ты паты, мо̄танэ иӈ са̄в рӯпата о̄ньщи. Тох рӯпитан ма̄хум акв-тох тыг во̄вуӈкв ро̄ви. Ня̄хщамво̄льн щар та̄рвитыӈ матыр кол ӯнттын пормас тотуӈкв. Матыр ва̄рнэ 

	сым-олн ке о̄ньщēгын, тот кол ӯнттуӈкв ос рӯпитаӈкв ро̄ви.»

	Мо̄лты та̄л па̄сныл Хулюмсӯнт па̄вылт  бассейн ва̄руӈкв ла̄-вēгыт: Газпром организация ос Ха̄льӯс миркол акван-нё̄тха-тым, акв ё̄рыл ты та̄л яныг пувлын кол ӯнттуӈкв о̄вылтыяныл. 

	Сапра̄ни о̄лум порат Сосьвинское ЛПУ МГ  кӯщай хум Алексей Петрович Коняев о̄с о̄лыс. Ты йильпи ёхтум хум ущ  кӯщаиг патыс, тав  ла̄выс: «ЛПУ па̄лыл о̄лнэ кол ӯнттуӈкв ат патаве. Са̄в хо̄тпа о̄лы, хоты пенсиян патэ̄гыт, о̄лнэ са̄манылн миныглэ̄гыт, о̄лум коланыл ювле ат мыганыл. Таима̄гыс о̄лнэ кол ат то̄вылхаты. Ты урыл по̄х э̄лумхо̄лас рӯпатан сака ат выгӯв. Па̄влыӈ  хо̄тпат хотьют рӯпата кинсы, нэ̄паканыл акван-атым о̄ньщиянӯв, пēръяхтэ̄в, хо̄ӈха а̄ртми – рӯпатан выглӯв. То̄ват номсэ̄гыт – ам тыт о̄лэ̄гум, а̄нум рӯпатан вуелы̄н. Ханищтахтэн, наӈкина̄н суссылтэн. Ма̄ньлат ма̄хум э̄рнэ обра
	зование ке о̄ньщēгыт – маныр рӯпатан ат виӈкв.»  

	Сапра̄ни холам порат Владимир Иванович Фомин тох ла̄выс: «2014 та̄л сыс Ха̄льӯс 

	районт 102 ня̄врам самын патыс. Са̄в ман мощща, ма̄н о̄лэ̄в, яныгмēв. Посыӈ номтыл ос пуста̄гыл пуссын о̄лэ̄н, са̄всыр конкурсыт а̄рталахтэ̄н.»

	Тох ты потыр о̄лыс.

	Анна Алгадьева

	 
