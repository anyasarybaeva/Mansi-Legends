
О̄йттур э̄тпос 27 хо̄талэ̄т Ханты-Мансийск ӯст сапра̄ни о̄лыс. Кӯщаит ос округ янытыл ёхталам хо̄тпат ханищтап, мир пусмалтан, кол ӯнттын ос мо̄т э̄рнэ ва̄рмалит урыл потыртасыт.
Россият о̄лнэ мир ёма­щакв вос о̄лэ̄гыт, са̄в­сыр проектыт щирыл ма̄хум рӯпитаӈкв ань о̄вылтахтасыт, рущ ла̄тӈыл ты тэ̄лат «на­циональный проектыг» ла̄вавет.  Мир пусмал­тан ва̄рмаль, ханищтан тэ̄ла, лё̄ӈх ва̄рнэ, ӯйхул янмалтан ос са̄в мо̄т рӯпата кӯщаит та̄ра-паттым ань о̄ньщияныл. Ма̄н округ кӯщаянув ты ва̄рмалит хосыт о̄с рӯпитэ̄гыт. Ты рӯпата ёмащакв хумус ва̄руӈкв э̄ри ос са̄внув э̄рнэ тэ̄ла мирн тотуӈкве, ма̄­хум сапра̄нит пуссын  номсахтасыт.

О̄влэ̄т та̄н кинал сус­сылтавēсыт, ля̄ххал тот­нэ хо̄тпат тыт о̄лнэ ма̄­хум китыгласаныл, ты проектыт урыл та̄н ва̄гыт ман а̄ти. Са̄в э̄лумхолас ты тэ̄ла урыл щар нэ̄ма­тыр ат хӯлыгласыт.
Округ кӯщай нэ̄ На­талья Комарова сапра̄­нин о̄с ёхталас. Тав ма̄­хумн ла̄выс: «Ам ты кина ёмащав сунсыслум, на­сати, округувт о̄лнэ мир ты урыл щар ат пӯм­щалахтэ̄гыт. Ма̄навн аквъёт номсахтуӈкве э̄ри, та̄н о̄лупсаныл хумус кӯпнитнув ва̄руӈкв. Ань са̄в ма̄хум тыг ёхтысыт, хумус ты рӯпата э̄рнэ щирыл ва̄руӈкв, та̄н ма̄­навн тах ла̄вēгыт».

Ты сапра̄ни пӯмащ щирыл ва̄рвес, ма̄хум а̄ти нас пасан ва̄тат ӯн­лахо̄лсыт ос округувт о̄лнэ мир о̄лупсаныл урыл потыртасыт, та̄н са̄всыр рӯпата ва̄руӈкве тот ла̄ввēсыт. Та̄н ко­манда щирыл ла̄кквауртхатасыт. То̄ват ӯлас ва̄рсыт ос о̄люпыл са̄рт­саныл, мо̄таныт кон­церт щё̄питасыт, хӯр­мит команда ищхӣпыӈ ут щирыл э̄лумхо̄ла­сыт лēккар па̄лт хасыл­тасаныл. Ты юи-па̄лт та̄н округ кӯщай нэ̄ ос тав ва̄ӈын хо̄тпанэ э̄лы-па̄лт ва̄рум рӯпата­ныл урыл потыртасыт.
Тамле сапра̄нит ань ва̄тихал ва̄рыглавет, ты э̄лы-па̄лт ма̄хум Сургут ӯсн во̄выглавēсыт. 
 
