
Ты та̄л я̄ӈк на̄тнэ э̄тпост Ханты-Мансийск ӯст о̄лнэ округ творчество колт рӯпитан ма̄хум ищхӣпыӈ ут хосыт сапра̄ни ва̄рыгласыт. Кит пēс йис э̄ргыг янытласыт, щар ма̄к э̄рнэ тэ̄лат палт хассаныл. 
Сас ханты э̄ргыг, акватэ тох намаим о̄лы – «Вошаӈ ики луӈалтуп ар» («Юильск ӯс ӯргалан На̄й-О̄тыр э̄рге»), мо̄танэ – «Ар хотэӈ ими» («Са̄в кол уральтан нэ̄»).
Лӯима̄ хантыт «Ӯй йӣквнэ ва̄рмаляныл» 2016 та̄лт щар ма̄к э̄рнэ тэ̄лат палт хасвес, рущ щирыл тох ла̄ваве: не­материальное культур­ное наследие Российской Федерации. Э̄рганыл, йӣкваныл, тӯлыглапа­ныл, маснутаныл та маныр, пуссын тув хас­вēсыт.    
«Вошаӈ ики луӈал­туп ар» э̄рыг са̄в нам о̄ньщи, сака хоса э̄р­гаве. На̄й-О̄тыр сома па̄выл ма̄хманэ нупыл потырты, ёмас щирыл о̄луӈкве по̄йки­янэ, ха­нищтыянэ, яныт­лыянэ. 
Та колт рӯпитан ма̄хум та̄ях-холыт э̄р­гын, йӣквнэ ос мо̄йт ва̄нэ хо̄тпат о̄вылтыт потыртан ма̄гыс акван-атхатэ̄гыт. Сосса мир халт тамле э̄лумхо̄лас са̄в о̄лы. Та̄н тах ма̄к нё̄тнэ турсуил э̄ргын манос са̄в мо̄йт ва̄нэ нэ̄т ос хум хо̄тпат пēриē­гыт, наманыл ёл-хансы­я­ныл.
Ты та̄л щар ма̄кыг э̄ргын нэ̄ наме ла̄ввес – Татьяна Дмитриевна Пяк, тав Белоярский районт о̄лы, ханты ос ё̄рн э̄ргыт э̄рги. 
Хум хо̄тпат халт Григорий Николаевич Кантеров пēриявес, тав о̄с Белоярский районныл о̄лы. Са̄ӈк­вылтапыт такви ва̄ри, та̄н са̄ӈквылты, ханты ла̄тыӈ пимской ос казымский диалектаге щирыл э̄рги, ё̄рн э̄ргыт ва̄г.
Тувыл Сургутский районт о̄лнэ э̄рыг-мо̄йт ва̄нэ нэ̄ янытлавес – Ольга Ивановна Колы­ванова. Э̄рыг такви ва̄ри, «Пимочка» нампа э̄ргын-йӣквнэ ма̄хум ёт э̄ргим яласы, мо̄йты.  
Я̄тил ма̄хум, ты урыл пӯмщалахтэгы̄н те, ищхӣпыӈ ут хосыт тамле ло̄пс хо̄нтэ̄н: ugra-nasledie.ru Тот ты ма̄хум ос мо̄т са̄в ля̄ххалыт урыл хансым о̄лы, ловиньтэ̄н.

Округ творчество колныл кēтым ля̄ххал ма̄ньщи ла̄тӈыг Светлана РОМБАНДЕЕВА толмащласаге 
 
