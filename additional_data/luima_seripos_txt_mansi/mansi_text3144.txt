
Ма̄ньщи нэ̄ Галина Павловна Проскурякова 1970 та̄л па̄сныл Тюмень ӯст о̄лы. Тот тав соссаӈ мир ма̄гыс «Миснэ» нампа культурный фонд ва̄рыс, я̄нас колнакыл майвес. Ты о̄вылтыт тав тох ты потыртас:

	– Тюмень ӯст са̄всыр мирыт о̄лэ̄гыт – хатанит, белорусыт, украинцыт, ка̄сыӈаныл такви организация о̄ньщи, пуссын ак-ван-атхатыглэ̄гыт, культураныл но̄х-во̄рмалтыяныл, аквъёт мӯйлэ̄гыт. Ам о̄с тох о̄луӈкве сака тахсум, сымум ща̄ргыс, манрыг ма̄н, ма̄ньщи ма̄хум, акван ат хо̄нтхата̄лэ̄в. Кӯщаит палт ялсум, ты урыл потыртасум, рӯпитан ма̄гыс колхусап во̄всум. 

	Ялпыӈ хо̄талт ма̄н, ӯст о̄лнэ соссаӈ ма̄хум, акван-атхата̄лэ̄в – Хӯл алыщлан ма̄хум ялпыӈ хо̄тал, Ӯринэ̄ква хо̄тал ос Тылащ поры хо̄тал порат мӯйлэ̄в. Ма̄н, нэ̄ хо̄тпат, матыр сагēв, сакныл са̄всыр пормасыт хартэ̄в, супыт ю̄нтэ̄в. Ма̄ньщи э̄рыг ва̄нэ хо̄тпа – э̄рги, ща̄й аēв, ӯнлахо̄лэ̄в, ма̄нти ла̄тӈувтыл потрамēв. Выставкат о̄лыгланэ̄ныл порат ка̄тыл ва̄рум пормасанув тув тотыглыянув. Ты колувн ловмантем хо̄тпа акваг ёхталы. Ты коныпал ма̄хманув о̄с о̄лэ̄гыт, ос пēс йис о̄лупсал сака мат ат пӯмщалахтэ̄гыт. Ялпыӈ хо̄талыт порат тай ёхталэ̄гыт, мӯйлэ̄гыт. Ты та̄л я̄ӈк на̄тнэ э̄тпост ма̄н о̄парищанув пēс ху-рит но̄х-вуйлысанув, ӯс мирхалт «Бессмертный полк» лё̄ӈхыт ё̄мсув. 

	– Галина Павловна, наӈ хо̄т самын патсын?

	– Ам Мулигорт па̄вылт 1951 та̄лт я̄ӈк на̄тнэ э̄тпос 19 хо̄талэ̄т самын патсум. Омам колхозт мис поснэ нэ̄г о̄лыс. Ма̄н па̄вылтēв сака нё̄тнэ, карс ма̄т ӯнлы. Э̄лнаӈ тот школа, ня̄врам садик, ла̄пка ос клуб о̄лыс. Ма̄хум пуссын хӯл алыщласыт, во̄раясыт. Хунь колхозыт акван-тӯлвēсыт, па̄выл ма̄хум мо̄т ма̄н ва̄нтлысыт. Ма̄н колта̄глув Восыӈтӯрн о̄лмыгтас. Э̄лаль ам Перегребный па̄вылт ханищтахтасум, интернатыт о̄лсум. Татем ёмас интернат о̄лыс, тот ма̄н маснутыл майлувесӯв, мӯсхал щирыл тыттувесӯв, о̄щвесув. Мощ ётылнуве Восыӈтӯрт ханищтахтуӈкве патсум. Ам Наталя увщи о̄ньщēгум, тав ань Восыӈтӯр па̄вылт о̄лы, ня̄враманэ пуссын колта̄глыӈыг ēмтсыт. Андрей каӈкум хосат а̄тимыг ēмтыс. 

	Ам хунь ат та̄лум то̄влыс, омам ю̄нсхатан машина ёвтыс. Такви мо̄рсыӈ порат ю̄нтыс, ам ос ма̄ньта̄гыл тот ю̄нтуӈкве патсум. О̄влэ̄т нас матыр ю̄нтсум, простынит та маныр, тувыл супыт ю̄нтуӈкве патсум. Нё̄лолов класс а̄стлынэ̄м кастыл амтина̄нум выпускной суп ю̄нтсум. Та порат ам ты а̄гирищит ёт ханищтахтасум – Люда Шевырина, Оля Сюмина, Вера Шадрина, Нина Самбиндалова, Люба Монина ос Света Шесталова. Мēн Вера Каратаева ёт Тюмень ӯсн минуӈкве номылматсумēн. Ань хӯлысламēн, тот ю̄нсхатан нэ̄г ханищтахтан училище о̄лы. Э̄р-нэ нэ̄паканмēн тув кēтсанамēн, мощ ётылнуве мēнти минасамēн. Тув ань ёхтысамēн, училищамēн хо̄нтысламēн, ос нэ̄паканамēн а̄тимыт, тув мус ат та ёхталасыт, хо̄т лё̄ӈхыт хотталь та тыпсыт. Мēн ювле та йисумēн. Ха̄льӯст ам лов класс а̄стласум. Школа директорыг то̄нт Севастьянов о̄йка рӯпитас, тав а̄нум китыгластэ, эрыӈ Ленинград ӯсн Герцена нампа институтн ханищтахтуӈкве минэ̄гум, тот, ла̄ви, ма̄ньщи ос ханты ня̄врамыт ханищтахтэ̄гыт. Ам рущ ла̄тыӈ ос литература ханищтаӈкве сака ат тахсум, ос математика ман физика тай э̄руптасум. Ща̄нь ла̄тӈумтыл потыртаӈкве ха̄ссум, омав ма̄ньщи ос ханты ла̄тӈыл потыртас, ма̄н о̄с кит ла̄тыӈ ва̄сув. Тув минуӈкве ат ка̄сащасум, Людмила Шевырина ёт Тюмень ӯсн минасамēн, № 16 текстильщикыт училищан поступитасмēн, о̄лнэ колнакыл майвесамēн. Тот ханищтахтуӈ-кве мēнамēн сака мӯстыс. Са̄в-сыр йӣквыт ханищтасмēн – венгерский, украинский, татем йӣквсумēн, коцертытт выступайтасмēн. Училищамēн а̄стламумēн юи-па̄лт, хунь комвольный комбинатыт рӯпитасмēн, мēн о̄с акв тох концертыт ёт яласасмēн, йӣквсумēн, э̄ргысамēн. Сака ка̄ркам а̄гииг о̄лсумēн. Людмила ань о̄с Тюменьт о̄лы, щēмья-ӈыг ēмтыс, мēн ва̄тихал ва̄-щинтахта̄лымēн, юртыӈыщ о̄лы-мēн. Ам акв пыг янмалтасум.

	1988 та̄лт ам юил-ялантым Москва ӯст о̄лнэ Текстильный институтыт ханищтахтуӈкве о̄вылтахтасум, 1993 та̄лт таве а̄стласлум. Та порат ӯсувт Комитет по делам национальностей ва̄рвес. Ам хӯнтамласлум, тув ань соссаӈ хо̄тпа рӯпитаӈкве кинсаве. Тув минасум, нэ̄паканум вуйвēсыт. Ётыл во̄вавем, ла̄вегыт, ёхталэн, тыт рӯпитэн. Тув та патхатасум. Та порат «Спасение Югры» ассоциация пӯсвес, соссаӈ мир о̄лупса но̄х-во̄рмалтаӈкве патвес. 

	Ханты-Мансийск ӯст увщим а̄гитэ о̄лы, Маина Ефимовна, тувыл ос рӯтум Альбина Ни-колаевна Мехнина (а̄ги о̄парищ наме Шесталова). Тэ̄н палтэ̄н мӯйлуӈкве ёхтысум, тыт мощ о̄лэ̄гум. 

	Ань потрумēн та оигпас. Га-лина Павловна хо̄тпа нупыл сымыӈ нэ̄, мӯтраӈ э̄лумхо̄лас. Такви ма̄тэ, рӯтанэ тав сака э̄руптыянэ, янытлыянэ. Галина Павловнан ам са̄в ёмас, сымыӈ ла̄тыӈ ла̄вегум. Пуста̄гыл вос о̄лы, На̄й-О̄тыранэ̄н вос ӯрга-лаве!

	 

	Светлана 

	Ромбандеева
