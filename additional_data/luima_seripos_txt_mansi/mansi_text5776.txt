
Та̄л котиль э̄тпост округ мирколт Координационный Советыт рӯпитан кӯщаит сапра̄ни ва̄рыгласыт. Та̄н э̄лы-па̄ланылт округ кӯщай ва̄ӈын хум Геннадий Бухтин са̄всыр проектыт э̄лаль тотнэ урыл потыртас. 
Ты та̄л о̄выл­тах­там порат, Россия Президен­тув Владимир Путин Федеральный сапра̄нин ла̄тыӈ кēтыс. Ань кӯ­щай хум ты урыл по­тыр­тас, тав ла̄выс: «Ма̄­навн моляхнув та̄р­вит ва̄рмалит мӯсхалыг щё̄питаӈкве э̄рēгыт. Мир о̄лупсатэ ёмасыг ва̄рнэ ма̄гыс са̄всыр проектыт пирмайтым о̄лэ̄гыт. Ос то̄ва ма̄т та̄н лю̄льсаӈ рӯпитэ̄гыт. Ань Президентув тох ла̄выс, ка̄сыӈ кӯщай хо̄тпа ӯст, па̄вылт о̄лнэ ма̄хманэ ёт вос хо̄нтхатыглы. Та̄н ётаныл вос потрами, вос хӯнтлы, матыр та̄р­ви­тыӈ тэ̄лат о̄лэ̄гыт, та хосыт вос нё̄ты». 
Ювле хультум та̄лт мирн нё̄тмил ва̄рнэ ма̄гыс округувт са̄всыр семинарыт, сапра̄нит ва̄тихал ва̄рыглавēсыт. Та порат ма̄хум матыр э̄рнэ тэ̄лат э̄лаль тотнэ ма̄гыс о̄с са̄в нё̄тсыт. Общественный органи­зацият ты ва̄рмаль о̄с акваг уральтым о̄ньщи­яныл. 
Федеральный ос ре­гио­нальный проектыт щирыл матыр йильпи ва̄рмаль ēмты, ля̄ххал тотнэ хо̄тпат мирн та̄ра хӯлтыглан ла̄тыӈ газетат хансэ̄гыт манос кина суснэ то̄тап хосыт потыртэ̄гыт. Ты ва̄рмаль щирыл са̄в рӯпата ва̄р­вес кос, ос иӈ са̄в та̄р­витыт мӯсхалыг щё̄пи­таӈкве э̄рēгыт. 
Югра ма̄т Уральский федеральный инспекто­рыг рӯпитан кӯщай хум Андрей Руцинский ты сапра̄нит о̄с о̄лыс. Тав тох ла̄выс: «Хунь ты про­ектанув э̄рнэ щирыл рӯ­питаӈкве патэ̄гыт, то̄нт мир о̄лупсатэ кӯпнитыг ēмты. Са̄всыр та̄рвит тэ̄лат ка̄ркамнувег ём­щакв щё̄питаӈкве э̄рēгыт. Мо̄лты та̄л ма̄н регио­нытыт о̄лнэ кӯщаит рӯ­патаныл уральтасанӯв. Ты хосыт Югра ма̄т рӯ­пата э̄рнэ щирыл ва̄­раве». 
Ма̄н о̄лнэ ма̄вт про­ектыт атнэ колт кӯщаиг рӯпитан хум Данила Голубев ла̄вме щирыл, ань округувт нёлса̄т нупыл ат йильпи тэ̄лат щё̄питавет, та̄н о̄с ма̄н ма̄хманув о̄луп­саныл ёмасыг ва̄рнэ ма̄гыс та̄ставет. 
Ювле хультум та̄лт са̄всыр э̄рнэ рӯпата э̄лаль тотнэ ма̄гыс феде­ральный ос региональ­ный бюджетыгныл ва̄т нупыл нила млрд. арыг­тем солко̄ви холтвес.
