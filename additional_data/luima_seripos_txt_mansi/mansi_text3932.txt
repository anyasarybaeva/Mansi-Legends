
Ханты-Мансийск уст ка̄сыӈ порат матыр суссылтапыт ва̄рыглавет. Акв тамле ма̄т ам Белоярский район Касум па̄вылт рӯпитан хум ёт потыртасум. Ты Казымский оленеводческий компаният кӯщаиг рӯпитан хум Салават Байгузин, таве ам са̄лыӈ ма̄хум рӯпитан урыл титыгласлум.
Та̄н тыналахтын ма̄н са̄лы нё̄выль тотсыт. Ос ты коныпал нё̄влиӈ па̄нкат, колбаса тыналасыт. Салават Марсович ла̄выс:
— Ма̄н компанияв Касум па̄вылт рӯпиты, янгыщ ма̄н са̄лыт о̄ньщēв ос ка̄тыл о̄щнэ охсарыт янмалтэ̄в. Ань ма̄н тыг йильпи са̄лы нё̄выль тотсӯв. Са̄лы нё̄влил ва̄рим тушёнка, ветчина ос колбаса тыналэ̄в. Ты нё̄влиӈ па̄нкат ос кашат ма̄н Курганский мясокомбинатын ва̄рылтэ̄в. Тот ма̄н договоро-нэ̄пак щирыл та̄н ётаныл рӯпитэ̄в. Та̄н палтаныл нё̄выль тотэ̄в, мясокомбинат ГОСТ щирыл са̄всыр па̄нкат ма̄н ма̄гсылув ва̄ри.
Колбаса Белоярский ӯсувт ва̄раве, тот мясоперерабатывающий цех рӯпиты, та̄н ма̄навн ты тэ̄нут ва̄рēгыт. Тамле нёвлиӈ тэ̄нут са̄в ат ва̄рыглаве. Туп ялпыӈ хо̄талыт порат манос хотталь тыналан ма̄н яныг ӯсн те минэ̄в. Са̄лы нёвлиныл колбаса атыӈ ос тыныӈ, а̄ти ка̄сыӈ хо̄тпа тамле тэ̄нут тэ̄ӈкв ханьщувлас, таима̄гыс са̄в ат ва̄рылтэ̄в. Йильпи та̄л ма̄гсыл ма̄хум са̄внув ёвтэ̄гыт, то̄нт ма̄н 100-150 тила са̄вит колбаса ва̄рылтэ̄в. Тувыл са̄лыӈ ма̄хум каснэ кастыл о̄с ва̄раве.
Тэ̄лы-таквс са̄лыт алэ̄в, нёвыль ва̄рēв, аквман ва̄тахтем тонна са̄вит нёвыль. Са̄выӈпа̄лэ районт о̄лнэ ма̄хманув ня̄рнёвлиг ёвтэ̄гыт. Тув котиль мус нёвлянув та тыналэ̄в. То̄ва порат нёлолов манос онтолов тонна хульты, ты нёвлянув тӯяг ма̄н па̄нкаг манос колбасаг ты ва̄рылтыянӯв.
Нёвлиӈ тэ̄нут ва̄рнэ цех ёт о̄с потыртахтым рӯпитэ̄в. Ма̄нти тамле цех ат о̄ньщēв. Ня̄рнёвыль тыналан коныпал ос аквтох са̄лы кот, а̄ньт, ма̄йт, сым, нēльм тыналэ̄в, та̄н тай щар молях ёвтасавет. Са̄лы сов о̄с тыналэ̄в, тыи тай сака са̄в ёвтнэ хо̄тпа а̄тим. Са̄лы сов хот-тынтлым те о̄лыс, ёмщаквнув ёвтнуве ос ма̄н тамле рӯпата ат ва̄рēв. А̄мпаранувт мо̄лты совыт иӈ о̄ньщиянӯв. То̄ва порат ёвтнэ хо̄тпа хо̄нтыглэ̄в ос са̄выл нэ̄мхотьют ат ёвты.
— Са̄лыт э̄рнэ тэ̄рпил ва̄рыглавет?
— Ма̄н ка̄сыӈ порат та̄наныл э̄рнэ тэ̄рпил тӯщтыянӯв, ань йильпи щирыл са̄лы уколыл ва̄рнэ порат пуваве ос чипыл ва̄рапаве. Тох рӯпитаӈкве хосанув, чип ва̄рнэ аппарат ёт тотыглаӈкве э̄ри, тав укол ва̄рнэ порат торастахты кос ос хоталь ва̄рхатуӈкве, кӯщаитын ла̄ввесӯв, ма̄н та рӯпитэ̄в. Ам амти ты э̄лы-пал совхозт ӯйхул лēккарыг рӯпитасум, ва̄глум, тамле тēр-поталы ёт-тотыглаӈкв та̄рвит, торас кос ва̄ри. Ос ань ка̄сыӈ са̄лыюв тамле ищхӣпыӈ утыл ва̄рыслӯв.
— На̄н компаниянт манса̄вит са̄лы о̄ньщегы̄н?
— Ты урыл ам та̄ра ла̄вуӈкве ат вēрмегум, манос ат таӈхēгум. Аквман са̄т со̄тыра ляпатем тай о̄ньщēв. Хӯрум приката рӯпитэ̄гыт. Ты пēс щирыл хумус совхоз о̄лум порат саран ос ханты ма̄хум рӯпитасыт, тащирыл са̄выӈпа̄лэ ань ты э̄лаль рӯпитэ̄гыт. Ань ма̄ньлат ма̄хум са̄лыӈколт рӯпитаӈкве щар ат ка̄сащēгыт. Па̄стуханув то̄ват пенсиян патсыт, то̄ванув мощ рӯпитэ̄гыт ос пенсиян минэ̄гыт, хотьют э̄лаль рӯпитаӈкве паты – щар ат ва̄глум.
— Ос маныр ма̄гыс ма̄ньлат ма̄хум са̄лыӈколт рӯпитаӈкве ат ка̄сащēгыт? Э̄рыӈ олныл мощщал ойтыяны̄н манос мо̄т хотты та̄рвитыӈ ва̄рмаль о̄лы?
— Са̄лыт ёт рӯпитаӈкве сака та̄рвитыӈ, ащирмат манос рēгыт акваг рӯпитаӈкве э̄ри, ӯщлахтын хо̄тал а̄тим. Ос са̄лы ӯрим са̄в олн сэ̄луӈкве хунь вēрмēв, тыи а̄ти ма̄-во̄й но̄х-винэ рӯпата, тот са̄в олныл ойтавет, ма̄н тыса̄вит олн ат о̄ньщēв. Па̄стуханув ва̄т нупыл атахтем со̄тыра солко̄вил э̄тпос сыс ойтыянӯв, тыгыл са̄в ат вēрмēв. Ма̄нь ма̄хум тыса̄вит олн сэ̄луӈкве номтаныл ат паты. Тувыл ань та̄н рēгыӈ колт о̄луӈкве ханьщувласыт, тот матыр-а̄ти пуссын та̄с, вит тотуӈкве ат э̄ри, на̄йвыл па̄лтыглахтуӈкве ат э̄ри. Таима̄гыс та̄н ӯст о̄луӈкве таӈхēгыт, ань мо̄рсыӈ хо̄тпа тахмаи тамле во̄р ма̄т о̄луӈкве ос тамле та̄рвитыӈ рӯпата ва̄руӈкве.  
Ос акв ва̄рмаль тамле, ань рӯпитан ма̄хманув ё̄рнколт та̄нти халанылт пуссын рӯтыг о̄лэ̄гыт, хотты по̄х э̄лумхо̄лас та̄нти палтаныл виӈкве ат таӈхēгыт. Ва̄им, ка̄сыӈ щēмья ат таӈхи такви палтэ мо̄т хо̄тпа виӈкве, таима̄гыс рӯпитан нэ̄ манос хум хо̄нтуӈкве та̄рвитыӈ. Ка̄сыӈ колт та̄нти щēмьял, та̄нти рӯтыл о̄лэ̄гыт ос рӯпитэ̄гыт.
Салават Марсович потре ма̄гсыл ам пӯмащипа ла̄тыӈ ла̄вēгум. Ам номсэ̄гум, иӈ са̄в та̄л Касум ма̄т са̄лы ло̄ӈханьщапыт тах суйтэ̄гыт, ань рӯпитан са̄лыӈ ма̄хум та̄н ня̄враманыл э̄рыӈ э̄лаль са̄лыт тах янмалтыяныл.  
