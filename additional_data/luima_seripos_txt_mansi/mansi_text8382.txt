
Ка̄сыӈ та̄л о̄йттур э̄тпос китыт са̄тэ̄т хӯл алыщлан хо̄тпат ялпыӈ хо̄таланыл, ты та̄л та̄н о̄йттур э̄тпос 9 щислат янытлавēсыт. Ты кастыл ма̄н округувт ка̄сыӈ ма̄нь па̄вылквет ос яныг ӯст мӯйлын хо̄тал о̄лыс. 
Тамле ялпыӈ хо̄тал 1980 та̄л па̄сныл ка̄сыӈ та̄л ва̄рыглаве ос хӯл алыщ­лан ма̄хум рӯпата­ныл ма̄гсыл янытлавет.  
Ха̄льӯст о̄лнэ мир ты ялпыӈ хо̄тал кастыл Та̄гт я̄ ва̄тат акван-атхатыгла­сыт. Та хо̄талэ̄т тот о̄лнэ мир са̄всыр касылыл щё̄пита̄лвēсыт. Ма̄хум няслысыт, са̄всыр пӯмащ касылыт кассыт ос хӯл исмит па̄йтсыт.  
Па̄влыӈ мир янытлаӈ­кве Ха̄льӯс район миркол кӯщай ва̄ӈын нэ̄ Ирина Чечёткина ёхталас. Тав ла̄выс: «Тыхо̄тал хӯл алыщлан ма̄хум ос нас няслуӈкве э̄руптан хо̄тпат ялпыӈ хо̄таланыл. Ма̄н Та̄гт я̄ ва̄тат пуссын о̄лэ̄в, тыт са̄всыр хӯл о̄лы, са̄в ма̄хманув няслуӈкве э̄руптэ̄гыт ос ты ялпыӈ хо̄тал янытлэ̄гыт».
А̄лпыл 10 щёс порат касуӈкве атхатам хо̄тпат пуссын нэ̄пакн хасхата­сыт ос няслуӈкве о̄выл­тахтасыт. Та̄н нила номи­нацият кассыт, хотьют щар о̄влэ̄т хӯл пуви, щар яныг хӯл, щар ма̄нь хӯл. Та̄н акв щё̄с сыс няслы­сыт, ты юи-па̄лт жюри-хо̄тпат пувим хӯлыт вēс­каласаныл, тох щар са̄в хӯл пувум хо̄тпа пē­ри­ясыт.  
Та хо̄тал я̄ ва̄тан яныг хо̄тпат, ма̄ньлат а̄гит, пыгыт ос ня̄врамыт ёх­таласыт. Та̄н халанылт Василий Сергеевич Усков о̄лыс. Тав ла̄выс: «Ам няслуӈкве сака э̄руптэ̄­гум, няс па̄хвтуӈкве хо̄тал палыт вēрмēгум. Ам ат та̄л яныт о̄лсум, то̄нт о̄выл хӯлум пувыслум. Та па̄с­ныл няслуӈкве акваг ялантэ̄гум. Ам э̄квам наме Тамара Васильевна Вын­гилева, тав ма̄ньщи, Ким­къясӯй па̄вылныл о̄лы. Ма̄н тав рӯтанэ па̄лт мӯй­луӈкве яланта̄лэ̄в. Тот о̄с хӯл алыщлэ̄в. Э̄квам о̄с тыг ёхтыс, ат няслы, нас сунсы. Карина апгум няс­луӈкве о̄с сака э̄рупты, тувыл хӯл ат тэ̄г» (мувиньты). 
Ма̄ньщи а̄ги Карина Сесенина касыл урыл таи потыртас: «Ам тыт яныг хулюмхӯл пувуӈкве таӈхēгум. Ты та̄л ам яныг хӯл пувыгласум, нила кила са̄витыг о̄лыс. Тыг ам анēквам Тамара Васильевна ос ащо̄йкам Василий Сергеевич Усковыг ёт ёхтысум. Мēн ащōйкам ёт няслуӈкве акваг яланта̄лымēн. Тав а̄нум хӯл пувуӈкве ха­нищтастэ. Ам таве сака э̄руптылум. Туи сыс акваг во̄рт яласымēн, ӯщлах­тын пора тох сака молях мины. Таквсы ам хотыт классн тах минэ̄гум». 
Ма̄ньщи э̄ква Анастасия Васильевн Вынгилева ялпыӈ хо̄талн ёхталас. Тав ты урыл таи ла̄выс: 
«Ам тыт хӯл алыщлан хо̄тпат ёт касуӈкве о̄с кос тахсум. Тувыл ка̄тум а̄гмыӈ, таима̄гсыл тув ат хасхатасум, нас сунсэ̄гум. Молхо̄тал няслуӈкве ру­мам ёт ялсум. Тав тай са̄в хӯл пувыс, ам такос няс па̄хвтысум, аквам хӯл  хартуӈкве туп алымас, ам нас тох маткем та ӯнлы­сум, хо̄тал сыс туп кит-хӯрум хӯл пувсум (мувиньты). То̄нт улпыл тав хо̄талэ о̄лыс.  
Ма̄н ма̄ньщииг о̄лэ̄в, хӯл алыщлаӈкве ос тэ̄ӈ­кве сака э̄руптэ̄в. Ма̄н ма̄ньта̄гыл пум ва̄руӈкве тотыглавесӯв, ты юи-па̄лт ос та̄ра хӯл пувуӈкве минасӯв. Номилум, акв порат а̄тям таса̄вит хӯл пувыс, ха̄пув щар та̄глэ о̄лыс. Мēн а̄пщим Валерам ёт ха̄пыт ӯнлысмēн. А̄тям ла̄ввесмēн, мори ул вос капыртымēн, ха̄пув витыл ул вос а̄мараве. Тамле ва̄рмаль тай ёмащакв номилум. Ань хӯл щар а̄тим, акв-кит хӯл ке пувēгын, таи ёмас».
Татьяна Романовна Лыскова рӯтанэ, юртанэ ёт ялпыӈ хо̄талт мӯйлыс. Тав «Большие гонки» нампа касылыт мо̄т нэ̄ хо̄тпат ёт касыс. Ты ва̄р­маль урыл ла̄выс:
«Ам ка̄сыӈ та̄л хӯл алыщлан ма̄хум ялпыӈ хо̄талын ёхталэ̄гум. Ань ма̄н ма̄ньщи, ханты нэ̄т ёт «Большие гонки» нампа касылыт кассӯв. Пӯмащ о̄лыс. О̄влэ̄т ма̄н хоса сорп со̄пакыл масхатасӯв, тувыл рещинал ва̄рим ха̄п янгыг пувлыслӯв ос ка̄тын а̄лмаяслӯв, э̄лаль ха̄йтсӯв, китыт ма̄т ты ха̄п ёл-ӯнттыслӯв ос тот няс ва̄рсӯв, акван-нэ̄гумтаслӯв. Хӯрмит ма̄т ос яныг пӯщканыл вит вēтрал а̄мартасӯв, ос но̄х-а̄лмим пуӈканув ну­ми­па̄лт мо̄т вēтран сō­сыслӯв. Ам вēтрам молях но̄х-а̄лмаяслум, сысум витыл та̄ра та со̄сылум. Тамле касыл пӯмащ ма̄г­сыл ва̄рыглавес, маткем та мувиньтасӯв. 
Ха̄льӯст са̄в мо̄т ялпыӈ хо̄талыт ва̄рыглавет, «Ӯринэ̄ква хо̄талн» соссаӈ ма̄хум янытлан хо̄талн акваг яланта̄лэ̄в. Мо̄лты та̄л Восыӈтӯр па̄вылн во̄­выглавесӯв, район яны­тыл о̄лнэ сосса ма̄хум ма̄ньха̄пыл товуӈкве тот акван-атхатыгласыт. Ам Ха̄льӯст о̄лнэ ма̄хманув ёт касуӈкве тув о̄с ялсум. Тамле ялпыӈ хо̄талн ке во̄выглавем, яланта̄лэ̄­гум». 
Ха̄льӯс район «Югра лылыēп» отделеният рӯ­питан хум Роман Ананьев ос юрт пыганэ ёт касуӈ­кве ёхталас. Тав таи по­тыртас: 
«Тыхо̄тал ам ётум хӯрум ма̄ньлат хумыт Михаил Яркин, Артём Новьюхов ос Владислав Бат­манов «Большие гонки» нампа касылыт кассыт. Ма̄нки командав «О̄тыры» намаяслӯв. Ма̄н пуссын «Югра лылыēп» нампа организациян хас­хатым о̄лэ̄в. Ма̄хум халт о̄выл места висӯв».
Ма̄ньщи, ханты нэ̄т касуӈкве о̄с во̄выглавē­сыт. Калерия Акрамовна Супрун ты тэ̄ла урыл тав ла̄выс: 
«О̄влэ̄т ла̄ввесӯв, ма̄нь­ха̄пыл Та̄гт я̄т ка­суӈкве патэ̄в. Ма̄н тув щё̄питахта­сӯв, ётыл ты касыл пēнт­сыл «Большие гонки» ва̄р­вēсыт. Ма̄н нэ̄квет ёт тув хасхатсӯв. Молях ха̄йтыгтаӈкве, молях мас­хатуӈкве, вит молях со­суӈкве э̄рыс, пӯмащ о̄лыс. Ам тох молях хосат ат ха̄йтыгтасум. Ма̄нки ко­мандав «Миснэ» на­мая­слӯв, ос о̄выл места тыт висӯв. Тыт ма̄н неком­мерческий организация «Рӯт ма̄хум» па̄лныл кассӯв». 
Ялпыӈ хо̄талт мӯйлын ма̄хум пуссын хӯл исми­тыл тыттувēсыт. Ты касыл рущ ла̄тӈыл «Хороша ушица наша» намаим о̄лыс. О̄влэ̄т ма̄хум на̄лми ва̄тат хӯл пайтуӈкве ку­сыгласыт, тувыл окру­гувт а̄ращ па̄лтуӈкве ос во̄рн ялантаӈкве ат ро̄ви. Таима̄гсыл ма̄хум тэ̄нутаныл юн па̄йтсаныл ос хӯл исмит вēтраӈ та̄гыл на̄лми ва̄тан ёхтысыт. 
Ка̄сыӈ хо̄тпа такви щирыл хӯл исмит па̄йты. Аква пӯтын туп сорт пēты, мо̄танэ са̄всыр хӯл аквъёт па̄йты ос тувыл карто̄пка тув та̄рты. Хӯрмит хо̄тпа ос хӯл исмитэ атыӈнувег вос ēмты, тув мисво̄й та̄рты. Та̄н пуссын сака атыӈ хӯл исмит па̄йтсыт, тотым тэ̄нутаныл та̄ра юв-та̄япавēсыт. 
Ялпыӈ хо̄тал оигпан э̄лы-па̄лт касылыт касум хо̄тпат пуссын э̄сгувēсыт ос янытлан нэ̄пакыл май­вēсыт. О̄выл, китыт ос хӯрмит места вим хо̄тпат мӯйлупсал мӯйлуптавē­сыт. 
Людмила ТЕТКИНА
