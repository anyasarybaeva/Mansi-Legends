
Газета ма̄ньщи ла̄тӈыл нэ̄глын па̄сыл 30 та̄лыг ты ēмты. То̄ва ма̄ньщи потрыт, мо̄йтыт о̄влэ̄т «Ленин пант хуват» (ма̄н ла̄тӈув щирыл «Ленин лё̄ӈх хосыт») газетат хансыглавēсыт. Тав 1957 та̄лт ва̄руӈкве о̄вылтавес, са̄выӈпа̄лэ ханты ла̄тӈыл хасвес. Кӯщаиг тот ханты хум Григорий Дмитриевич Лазарев о̄лыс.
«Ленин пант хуват» газетан потрыт ос ля̄ххалыт педучилищат ханищтахтам ма̄ньщи студентыт хассыт, ты И. Меров, В. Меров, С. Ромбандеев, К. Албин, М. Албин, С. Гоголев, А.Анемгуров, И. Самбиндалов, К. Яркин, Н. Сайнахов ос П. Вахрушев. Сака пӯ-мыщ потрыт намыӈсуиӈ хум Пēтр Ефимович Шешкин хансыглас. 
Ма̄ньщи поэтув Юван Николаевич Шесталов стиханэ о̄с акваг хансыглавēсыт, тувыл ханищтан нэ̄ Матрёна Панкратьевна Вахрушева потранэ. 

Ма̄ньщи мир такви я̄нас газета вос о̄ньщи, та̄нти ла̄тӈыл потрыт, мо̄йтыт вос ловиньтэ̄гыт — ты урыл педагогический наука кандидат ма̄ньщи нэ̄ Клавдия Васильевна Афанасьева ос «Ленин пант хуват» газетат пуӈктотум ханты нэ̄ Мария Кузьминична Волдина яныг кӯщаит ёт сака са̄в щёс потырта̄лсы̄г. Тэ̄н ла̄выгласы̄г, ханты ма̄-хум та̄нти газета о̄ньщēгыт, ма̄ньщи мир ма̄гыс о̄с э̄ри я̄нас газета ва̄руӈкве. Яныг кӯщаит тэ̄н ётэ̄н ка̄сащасыт, э̄рнэ нэ̄пакытт хасхатасыт.  
1989 та̄лт рēтыӈ ю̄с-вой э̄тпос 11 хо̄талэ̄т Ханты-Мансийск ӯст «Лӯима̄ сэ̄рипос» газета о̄выл номере та ва̄рвес. Газета тох К.В. Афанасьева тав намаястэ. О̄выл э̄тпос газетат К.В. Афанасьева, Н.В. Сайнахова ос Н.М. Садомин та̄н рӯпитасыт. Ма̄ньполь э̄тпост А.Р. Станиславец рӯпитаӈкве патхатас, я̄ӈк на̄тнэ э̄тпост Р.К. Бардина. 

Потрыт, мо̄йтыт ос ля̄ххалыт ты хо̄тпанув хассыт: А.М. Хромова, Т.С. Гоголева, С.С. Динисламова, В.С. Иванова, Н.К. Партанов. Никита Калистратович то̄ва газетат тактēт щё̄пита̄лсанэ. 
«Лӯима̄ сэ̄рипос» газетат Е.И. Ромбандеева, Л.Т. Костин, С.А. Попова потраныл хансым о̄лэ̄гыт. А.С. Тарханов стиханэ ос А.М. Конькова потранэ ос мо̄йтанэ ма̄ньщи ла̄тӈыг толмащла̄лымат, о̄с хансыглымат. 1991 та̄лныл 1992 та̄л мус С.М. Ромбандеева рӯпитас. 1993 та̄лт газетан В.В. Узель патхатас. Та порат Е.И. Хозумова рӯпитас, са̄всыр потрыт хансыс. 
О̄выл та̄лытт ма̄ньщи газета ва̄руӈкве ханты нэ̄ Т.С. Себурова нё̄тыс, то̄нт тав «Ханты ясаӈ» газета кӯщай ва̄ӈын нэ̄г о̄лыс. Таисья Степановна ка̄сыӈ ма̄ньщи хо̄тпан нё̄тыс, газета ва̄руӈкве ханищтастэ.
Ам тыт ат та̄л сыс рӯпитам ма̄хманув урыл хассум (о̄выл газета нэ̄глын па̄сныл 1993 та̄л мус). Тувыл э̄лаль хотьют рӯпитас, на̄н мо̄тыт ло̄псыт ловиньтэ̄н. 
«Лӯима̄ сэ̄рипос» газета о̄выл номере нэ̄глум па̄сыл 30 та̄л ювле ты хульты. Ты са̄в манос мощща, хо̄ӈхан ва̄ве. Газета ва̄рум ос ань газетат рӯпитан я̄тил ма̄хманув, пуссын пуста̄гыл о̄лэ̄н, На̄й-О̄тыранын вос ӯрга-лавēн! Тамле нё̄тнэ ла̄тыӈтēв о̄с са̄в нот, хоса йис вос о̄лы, вос суйты.
