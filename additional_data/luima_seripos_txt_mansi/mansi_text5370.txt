
Во̄ртур э̄тпос о̄выл хо̄талныл нилыт хо̄талэ мус Ха̄льӯс район Ягрим па̄вылт сосса мир ма̄ньха̄пыл каснэ ма̄гыс акван тах атхатэ̄гыт. Ма̄хум Октябрьский, Белоярский ос Ха̄льӯс районытныл тув ёхтэ̄гыт.
Ты касыл «Югра лы­лыēп» нампа организа­цият рӯпитан хо̄тпат щё̄питэ̄гыт. Та̄нанылн Ха̄льӯс район мирколт ос Ягрим па̄выл мирколт рӯпитан ма̄хум, спорт ос ма̄ньлат ма̄хум ва̄р­маляныл щирыл рӯпи­тан комитет, «Единый Россия» нампа партия, Ягрим па̄вылт рӯпитан «Арена» нампа каснэ колт рӯпитан хо̄тпат  нё̄тэ̄гыт.
«Югра» телерадио­компания колт кина по̄слуӈкве, «Ханты ясаӈ» ос «Лӯима̄ сэ̄рипос» га­зетагт рӯпитан хо̄тпат ты касыл урыл ля̄хха­лыт, потрыт хансуӈкве тах патэ̄гыт.
«Югра лылыēп» орга­ни­зация ты ялпыӈ хо̄тал ва̄рнэ ма̄гсыл грант-ол­ныл майвес. Ка̄сыӈ ко­мандат 8 э̄лумхо̄ласыт ма̄ньха̄пыл товуӈкве па­тэ̄гыт. Касуӈкв миннэ ма̄хум тыгле-тувле ялнэ лё̄ӈханыл ма̄гыс олныл мивет, нила хо̄тал тот тыттавет ос гостиница-колт о̄лнэ ма̄гсыл олныл та̄ставет. Ялпыӈ хо̄тал ёмащакв вос мины, тот лēккарыт, спасатель-хо̄тпат, полиция ос мо̄т ма̄хум рӯпитаӈкве тах патэ̄гыт.
Ма̄ньха̄пыл каснэ ва̄р­маль таима̄гсыл ань щё̄­пита̄лаве, сосса мирыт акван вос хо̄нтхатыглэ̄­гыт, та̄нки пēс йис ва̄р­маляныл ул вос ёрув­лыяныл, пēс о̄лупса вос э̄лаль тотыяныл ос та̄нки халанылт вос ва̄йхатэ̄гыт. 
Ма̄ньха̄пыл каснэ ма̄­хум во̄ртур э̄тпос о̄выл хо̄талт Ягримн пуссын ёхтэ̄гыт. Китыт хо̄тал та̄н ма̄ньха̄п ва̄руӈкве ханищтавет. Хӯрмит хо̄­талэ̄т касуӈкве тах о̄выл­тахтэ̄гыт. О̄влэ̄т нэ̄т ос хумит пуссын аквъёт ма̄ньха̄пыл товуӈкве па­тэ̄гыт, ты ва̄рмаль рущ ла̄тӈыл «масс-старт» ла̄­ваве. Тувыл нэ̄т та̄нки ха­ланылт ма̄ньха̄пыл тах касэ̄гыт, ты юи-па̄лт хум хо̄тпат  товуӈкве  патэ̄гыт. 
Ӣтипа̄лаг но̄х-патум ма̄хум янытлавет, дип­лом-нэ̄пакыл ос мӯйлуп­сал мӯйлуптавет. Ос ты юи-па̄лт Белоярский, Ок­тябрьский ос Ха̄льӯс рай­онытныл ёхтум ма̄­хум  концерт суссылтэ̄гыт.
Тамле ялпыӈ хо̄тал Ха̄льӯс районт ань ка̄сыӈ та̄л ва̄рыглаве, мо̄лты та̄л сосса мир ма̄ньха̄­пыл товуӈкве Во̄сыӈтур па̄вылн во̄выглавēсыт. Тонт ма̄хум о̄с во̄ртур э̄тпос о̄вылтахтам по­рат касуӈкве акван-ат­хатыгласыт.
«Югра лылыēп» кēтум ля̄ххал ма̄ньщи ла̄тӈыл Людмила ТЕТКИНА хансыстэ.
