
Яныг хо̄нтыт но̄х-патум хо̄тал э̄лы-па̄лт ма̄нти хо̄нтлам ма̄хманув ка̄сталан ма̄гсыл  А̄с-угорский институтыт рӯпитан ма̄хум ёмас тэ̄ла ва̄рсыт. Ма̄хманув ка̄сталан хо̄тал Татьяна Дмитриевна Слинкина щё̄пита̄лыс. Рущ ла̄тӈыл «Ляпинские манси на войне и в тылу» намтым о̄лыс. Татьяна Дмитриевна хо̄нтлам ма̄ньщи ма̄хум наманыл та̄ра-паттын щирыл са̄в та̄л рӯпиты.

	Хо̄нтын Ха̄льӯс районныл нила со̄тыра ляпатем ма̄ньщи, саран ос ханты хум хо̄тпат хо̄нтлуӈкв тотвēсыт. 

	Ань Татьяна Дмитриевна нэ̄пакыт  щирыл 140 хо̄тпа наманыл та̄ра-паттысанэ. Хунь та̄н лусытаӈкв вуйвēсыт, хоталь тотвēсыт ос хо̄т порслувēсыт, таи пуссын та̄ра-паттыс. Хо̄нт юи-па̄лт туп ва̄тахтем ма̄ньщи хум юв ёхтыс. То̄ват урыл военный архив-колт  тох хансым о̄лыс: та̄н аман порслымат манос хот-тыпсыт.  Хо̄нт о̄вылтахтам порат щар о̄влэ̄т репрессиян тотым ма̄хум рӯтаныл лусытаӈкв вуйвēсыт. Ма̄ньщи хо̄тпат са̄выӈпа̄лэ та порат Ленинград  ӯс по̄хан  хо̄нтлуӈкв тотвēсыт. 

	Ань о̄лнэ архив нэ̄пакыт щирыл, тув тотым ма̄хум туп ат хо̄тал хо̄нтлуӈкв а̄лымасыт. Торыӈ щирыл маснут, писаль ат о̄щманыл  ма̄гсыл порславēсыт, то̄ват пленын вуйвēсыт. Хотьют лылыӈ та̄гыл ос сакватым хультыс, пӯльницан тотвēсыт. 

	Тох ты са̄в ма̄хум ань ты мус тыпылтахтым ловиньтавет. 

	Ты яныг тэ̄ла ва̄рнэ̄тэ ма̄гсыл ма̄н, ма̄ньнувēг о̄лнэ ма̄хум, Татьяна Дмитриевнан яныг пӯмащипа ла̄тыӈ ла̄вēв. Са̄в та̄л пуста̄гыл тавēн о̄луӈкв. Номтанэ пуссын тэ̄лаг вос ēмтэ̄гыт. 

	 

	Александр ВЬЮТКИН 

	 
