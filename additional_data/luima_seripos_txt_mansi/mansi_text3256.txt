
Ха̄льӯст ма̄ньщит, хантыт ос саран ма̄хум о̄лупсаныл э̄лаль тотнэ ма̄гыс культура Центр кол щё̄питым о̄лы. Тот акв ма̄ньщи хум Андрей Албин рӯпиты. Туи порат ам тот о̄лмум сыс тав ётэ хо̄нтхатыгла̄лсум. Тав такви о̄лупсатэ ос рӯпататэ урыл мощ потыртас. На̄н ты урыл э̄лаль ловиньтэ̄н.

	Андрей Саранпа̄вылт самын патыс, тот яныгмас. Школа а̄стламе юи-па̄лт Ханты-Мансийск ӯс Югорский университетыт э̄лаль ханищтахтас. Тувыл ювле Саранпа̄вылн минас. Тот мощ о̄лыс, ос рӯпата ат хо̄нтыс, таима̄гыс тав Ха̄льӯсн ва̄нтлыс. Тот тав нэ̄ тотыс. Э̄кватэ наме Наталья, такви аги о̄парищ наме Лельхова, Тэ̄к па̄выл-ныл о̄лнэ ханты а̄ги. Тэ̄н акв ня̄врам о̄ньщēг. Э̄кватэ савалапыг яныг-маме ма̄гыс, ань ма̄ньлат нэ̄г-хумыг Ха̄льӯст йильпи колыл майвесы̄г. 

	Андрей Ха̄льӯст та̄ра пēс йис пормасыт атнэ колн рӯпитаӈкве патхатас. Ты коныпал тав фольклорный архив ма̄гыс пēс йис потрыт хансы. Ма̄нь па̄влытн ва̄тихал яланты. Яныгпа̄ла соссаӈ ма̄хмытныл мо̄йтыт ос амщит аты. Тувыл пēс йис пормасыт кинсым яласы. Рӯ-питан коланылт ма̄хум са̄всыр ялпыӈ хо̄талыт ва̄рыглэ̄гыт, суссылтапыт щё̄пита̄лэ̄гыт. Ма̄щтыр хо̄тпат ю̄нсхатэ̄гыт, са̄сныл ху-сапыт ва̄рēгыт, сакныл хорамыт хартэ̄гыт, ква̄лгыл сагēгыт ос мо̄т са̄всыр пормас ва̄рēгыт. Рӯпатанылт «Ма̄ мувем» нампа ёнгын кол о̄лы, э̄кват ма̄ньщи ос ханты э̄ргыт э̄ргēгыт. Ӯсытн, па̄влытн мӯйлуӈкве акваг ялантэ̄гыт.

	Ты культура Центр кол 1991 та̄лт рӯпитаӈкве патыс. Ань тот ханты нэ̄ Раиса Петровна Загородняя кӯщаиг рӯпиты. Сос-саӈ ма̄хум та колн ва̄тихал атхатыглэ̄гыт. Ялпыӈ хо̄талыт о̄лыгланэ̄ныл порат концерт ва̄рыглэ̄гыт. Атыӈ тэ̄нутыӈ пасан щё̄пита̄лэ̄гыт, пуссын аквъёт мӯйлэ̄гыт.

	2012 та̄л па̄сныл ты культура колт рӯпитан хо̄тпат «Со̄рни сэ̄й» нампа ня̄врамыт ӯщ-лахтын ма̄н акваг нё̄тмил ва̄рēгыт. Тот ёхыл ва̄рнэ, хӯл со̄вныл са̄всыр пормасыт ю̄нтнэ ос хӯл яктын касылыт щё̄пита̄лэ̄гыт. 

	Тот ма̄щтыр хо̄тпат урыл са̄в потрыт хансым о̄лэ̄гыт, та̄н пормасаныл тот ӯргалым о̄ньщавет. Я̄нас колнакытыт ханты, ма̄ньщи ос саран ма̄хум о̄лупса пормасаныл о̄лэ̄гыт. Мӯй хо̄тпат пӯмщалахтуӈкве акваг тув ёхталэ̄гыт. Ты ма̄хум рӯпитанэ̄ныл хосыт ань ӯст «Ӯринэ̄ква хо̄тал», «Тылащ поры», «Ӯй йӣкв», во̄раян хо̄тпат ос хӯл алыщлан ма̄хум ялпыӈ хо̄талыт акваг ва̄рыглаӈкве патвēсыт.

	Ха̄льӯст о̄лнэ ма̄щтыр хо̄тпат са̄всыр семинарытн, фестивалитн ва̄тихал во̄виньта̄лавет. Ты кол мӯсхал щирыл э̄лаль рӯпитанэ̄тэ ма̄гыс округ культура департаментыт ос мощщаг хультум мирытн нё̄тмил ва̄рнэ отделт рӯпитан хо̄тпат та̄н сака нё̄тэ̄гыт. 

	Ам культура Центр колт рӯпитан хо̄тпатн пуста̄гыл о̄лнэ ла̄тыӈ кēтэ̄гум. Андрей щēмьятэ̄н о̄с пуста̄гыл о̄лнэ ла̄тыӈ ла̄вēгум, То̄румн вос ӯргалавет. 

	 

Николай МЕРОВ

	 
