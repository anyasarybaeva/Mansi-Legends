

	Лӯпта э̄тпост онтоловит хо̄талэ̄т Ханты-Мансийск ӯст «Консультативный Комитет финно-угорских народов» нампа заседание о̄лыс. Ты кастыл са̄всыр ма̄ныл, са̄всыр ла̄тӈыл потыртан рӯт мирыт тыг ёхталасыт. То̄ват ос та̄нти тэ̄ланыл щирыл тыг ёхталаӈкв ат вēрмысыт. Ань сараныт, ё̄рныт, мордва ос Финляндия ма̄ныл ма̄хум тыт о̄лсыт.


		Ты Консультативный Комитет заседаниятэ акв хо̄тал минас. Тот халувт потыртан кастыл пуссын аквъёт титхуйплов  хо̄тпа о̄лыс. Мӯй ма̄хум ёт пащалахтын ма̄гыс округ губернатор ва̄ӈын кӯщай хум Геннадий Бухтин ёхталас. 

		Финно-угорский мирыт янытлан ос юртыӈыщ о̄лнэ ва̄рмаляныл урыл ма̄н потрув о̄лыс. Ос э̄лаль ва̄рнэ рӯпатав акван-нё̄тхатым тах ва̄рилӯв. 

		Таквсы Петрозаводск ӯст яныг конференция ва̄раве. Тот сӯкыр э̄тпос хӯрмит щислат заседание тах ēмты. Ты кастыл тот ань пуссын щё̄питаве. Ка̄сыӈ мирныл тув хӯрум хо̄тпа ёхталаӈкв во̄вавет. 

		Хоты ма̄ныл ма̄хум ёхтэ̄гыт, та̄нанылн та̄нти ва̄рум рӯпатаныл ос о̄лупсаныл урыл акв доклад ловиньтаӈкв э̄ри. Докладаныл са̄т кум палытыг вос о̄лы. Ты урыл Алексей Цыкарев потыртас. Тав финно-угорский ма̄ньлат ма̄хум ёт рӯпиты. 

		Та юи-па̄лт ма̄ янытыл о̄лнэ соссаӈ ма̄хум ма̄гыс 2014 та̄лт сӯкыр э̄тпос 22-24 хо̄талытт Америка Нью-Йорк ӯст конференция ва̄раве, ты урыл о̄с потыртавесӯв. Тот маныр рӯпата ма̄нь мирыт ма̄гыс ва̄раве, та урыл потраныл ēмты. Тув ка̄сыӈ мирныл акв-тит хо̄тпа ялуӈкв вēрми. 

		Мощ мо̄лалнув Нью-Йорк ӯсн ялнэ ма̄гсыл ма̄ньщи мирныл Оксана Рыжкова пēриявес. Оксана ат те мины, то̄нт Елена Фризоргер тув ялы. Петрозаводск ӯст доклад ловиньтан щирыл ос Николай Меров  пēриявес. 

		«Консультативный Комитет финно-угорских народов» оигпан э̄лы-па̄лт Алексей Цыкарев Карелия ма̄т о̄лнэ ма̄ньлат ма̄хум ва̄рнэ тэ̄ланыл урыл потыртас, тав ла̄выс: «Ма̄н республикавт кино-видео нампа ва̄рмальн ма̄ньлат ма̄хум ханищтан нампа кол пунсуӈкв номсэ̄в. Тот ханищтахтын ос ща̄нь ла̄тӈыл потыртан студентыт хӯрум со̄тыран стипендияныл но̄х-нё̄тавет. Ты щирыл ханищтапаныл ты таквс о̄вылтаве. Хӯрум та̄лын а̄рталаӈкв номсаве. Пуссын ёмасыг те а̄ртми, э̄лаль ва̄раве».

		Александр Анямов

 
