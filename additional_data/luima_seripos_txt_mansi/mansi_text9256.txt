
Ты йист ма̄н халувт мощща хо̄тпа ма̄к пēс щирыл ма̄щтырлы. Та̄н халанылт Николай Тасьманов наме сака суйты. Хум Касум па̄вылт о̄лы ос атпан та̄лэ то̄влум кастыл таве янытлан ма̄гыс Ханты-Мансийск ӯст «То̄рум Маа» музейт ма̄хум акван-атыглавēсыт.
О̄влэ̄т Николай во̄ввес, тав такви урēтыл мощ вос потырты. Хум тох ла̄выс:
– Ам ма̄ньта̄гыл во̄рт ащо̄йкам ёт о̄лсум. Ома­гум-а̄тягум па̄вылт о̄лсы̄г. Туи пора ёхты, ам во̄рн тав палтэ та тēтавем. Тав рущ ла̄тӈыл потыртаӈкв щар ат ха̄сыс. Тав матыр ва̄ри, ам тав ляпатэ̄н ӯнтэ̄гум ос ёргащлахтуӈкв та о̄выл­тахтэ̄гум.
Аквмат порат касаюм хот-тыпылтаслум, ащ­о̄йкам тēрняль ла̄кква-ло̄сталастэ, акв тēр-ло̄мтэ а̄нумн мистэ ос ла̄выс, корпиныл ам амтина̄м­нумн касай вос тивтан­тэ̄гум. Тох ты ам о̄выл касаюм ва̄рыслум.
Титхуйплов та̄лум порат тав а̄нумн писаль мис, па̄тлуптаӈкв ханищтастэ. Ам ва̄с па̄тлуптаӈкв ми­на­сум. Ат ва̄с юв-тотсум, ща̄гтым ащо̄йкам палт ёхтысум. Тав ам нупылум а̄ӈквата̄лыс ос кантыӈыщ ла̄выс: «Наӈ воссыг во̄ра­яӈкв ат минэ̄гын. Манрыг таса̄вит ва̄с па̄тамтасын? Титахтем тотсын те, то̄влы». 
Мощ яныгмасум, тав а̄нумн камка ва̄руӈкв ӯнттыстэ. О̄влэ̄т ам ма̄нь камка ва̄рсум, нас ханищ­тахтасум. Тувыл яныгнув камка ва̄руӈкв ла̄ввēсум. Ӯльпа та̄рыт тав такви щё̄питасанэ, ам туп кам­кан сагсанум. Сака хоса рӯпитасум ос матъёмас а̄стлыслум.
Тув сыс мēн тав ётэ ня̄ль ма̄гыс норыт щё̄пи­тымēн, тувыл во̄ртур э̄т­пост сунквен пиныянмēн, ос сӯй хосыт та хартатах­тыглымēн, тот ня̄ль во̄р­тымēн, тыт ня̄ль во̄р­ты­мēн. Ма̄нь со̄юмрищт ос а̄рпи ва̄римēн, тот ан­та̄тыр пувсумēн. Тох ты ащо̄йкамн ма̄щтырлаӈкв ханищтавēсум. 
Николай Анатольевич Касум па̄вылт ня̄врамыт ёт рӯпитаӈкв акваг во̄­выглаве. Тав «Нумсаӈ ёх» ӯщлахтын ма̄т ня̄в­рамыт ёт рӯпиты. Ты урыл тох потыртас:
– Ня̄врамыт ёргащ­лах­туӈкв сака ка̄сащēгыт. Хо̄т во̄рт мощ ха̄йтыг­тэ̄гыт, тувыл ам ляпамн ӯнтыл­матэ̄гыт, ос матыр ва̄руӈкв та тӯлтхатэ̄гыт. Ос юи-о̄выл та̄лытт са̄в­сыр йильпи са̄кконыт пирмай­тавēсыт, та̄рви­тыӈ рӯпитаӈкве ēмтыс.
Ма̄н ма̄ньпоравт ту­лё̄в­ланув касаил яктыя­нӯв, са̄грапыл ла̄гла­нув са̄грапиянӯв. Лап-пēри­янӯв, э̄лаль та ха̄йтыгтэ̄в. Ань ос ня̄врам яктха­тас те, та̄ра пӯльницан тēтаве. Тув ёхты, лēккарыт ос полиция ма̄хум тув во̄ви­яныл. Тувыл ма̄н та ураль­тавēв.
Ам рӯпитаӈкв о̄выл­тахтамум порат, са̄в ня̄в­рам ёт рӯпитасум. Та̄н ань пуссын янгыт, щēмьяӈыг ēмтсыт. Ос халувт ань ты хо̄тал мус хо̄нтхатыглэ̄в, юртыӈыщ о̄лэ̄в. То̄ванакт во̄рн во̄раяӈкв аквъёт ялантэ̄в.
Искусствовед-нэ̄ Наталья Николаевна Федорова хум янытламе порат сака ёмас ла̄тӈыт ла̄выс. Тав потыртаме щирыл, Николай Анатоль­евич ань сака яныг ма̄щ­тырыг о̄лы, 2006 та̄л па̄с­ныл «Народный мастер России» яныг намыл маим о̄лы. Хо̄тпа ты яныг намыл нас хунь майвес, ты нам о̄щнэ ма̄гыс са̄в рӯпи­таӈкв э̄ри, ма̄к пēс йис ва̄р­малянув щирыл ма̄щ­тырлаӈкве ос пēс накыт ва̄ӈкве э̄ри.
Ань музейт вас-имтат суссылтавēсыт, та̄наныл Николай ащо̄йкатэ хосат ва̄рсанэ. Ты урыл потыр­таме порат учёный-нэ̄ ла̄выс: 
– На̄н ул номсэгы̄н, йӣвныл нас ва̄рим имтат. Тох ат о̄лы, та̄н ань «на­родный скульптураг» ла̄­вавет, туп сосса хум хо̄т­пат тамле имтат ва̄руӈкв ха̄сэ̄гыт. Ма̄ньщи ос ханты хумыт та̄наныл ва̄­руӈкв ат те патэ̄гыт, на̄н пēс ма̄щтырлан наканын хот­таль та со̄ймēгыт. Матъ­ёмас ма̄н халувт тамле ма̄щтыр хо̄тпат о̄лэ̄гыт, та̄н хосытаныл пēс о̄луп­сан иӈ тах са̄в та̄л э̄лаль о̄лы.
Ты туи о̄йттур э̄тпос 8 хо̄талэ̄т хум 50 та̄лэ то̄в­лыс. Ты кастыл музей-колн ёхталам хо̄тпат пус­сын Николай Анатоль­е­вич Тасьманов яныт­ласа­ныл, са̄в ёмас ла̄тӈыл ла̄вса­ныл, са̄всыр мӯй­лупсал мӯйлуп­тасаныл. 
Валентина УЗЕЛЬ
