
Ювле хультум э̄тпост «Хо̄тал» нампа А̄с-угорский театрыт рӯпитан хо̄тпат йильпи спектакль суссылтасыт, рущ ла̄тӈыл хансум хум Антон Павлович Чехов тав потранэ щирыл. Тав 1860 та̄лт самын патыс ос та па̄сныл о̄лыглам ощхулиӈ ва̄рмалит ань ты йист о̄лнэ э̄лумхо̄ласыт аквта хольт торгамтахтэ̄гыт.  
Ань хӯрум ёнгилыт  тох намтым о̄лэ̄гыт – «Чехов. Трагикомические истории». 1888 та̄лт хан­сым хӯрум потрыт Леонид Архипов режиссёр-хум ёнгилыг щё̄питасанэ. 
Потрыт та̄нки щирыл намтым суссылтавēсыт ос тот артистат пуссын ма̄щтырыг ёнгысыт. Лео­нид Андреевич ка̄сыӈ суссылтапн щар тув ро̄внэ хо̄тпа хо̄нтыс. Ты урыл ань э̄лаль ловинь­тэ̄н.
О̄влэ̄т «Во̄ртолнут» нампа потыр ла̄ввес. Тот хум та̄л хультум нэ̄ яныг колнакēт лю̄ньщим тыг­ле-тувле ё̄мыгтас. Тавēн нё̄тмил ва̄рнэ ма̄тум о̄йка ты кос таве са̄литытэ, хотталь мӯйлуӈкв ялуӈ­кве ла̄витэ. 
Нэ̄ о̄йкатэ а̄тимыг ēмт­ме па̄сыл са̄т э̄тпосыг ты тōвлыс, нэ̄мхотталь ат яланты, такви колэ̄н нэ̄м­хотьют о̄с ат во̄ви. Тувыл илттыг а̄ви ра̄талтавес, тот акв о̄йка нэ̄глапас ос суиӈ турсуил тэ̄латэ урыл потыртас. Китгыг тай рох­туӈкве аты а̄лымасы̄г. Ань э̄лаль маныр ва̄рмалит о̄лсыт, Татьяна Фоминых, Сергей Салтанов ос Вадим Важенин пӯмщиг суссылтасаныл. 
Китыт «Ха̄йталан нак» потрыт театр кӯщай хум Евгений Захаров пēс порат о̄лум купса хо̄тпаг щар ёмщакв сусхатас. Тав а̄ги о̄ньщи, а̄гитэ̄н хум ва̄руӈкве кос э̄ри. 
Ос хумитэ щёлыӈыг ке о̄лнув, колыӈ кӯщай арыг а̄рнта воссыг ат ва̄р­нув. Тувыл тох ном­сым, та̄н палтаныл колпо̄хт о̄лнэ хум щалтапас, та­кем нё̄тнэ̄г масхатам. На­сати, а̄гитэ нэ̄г тотуӈкве ёхтум. Ха̄йталан хо̄тпаг Олег Тарлин ос маньнэг Любовь Фа­теева ёнгысы̄г. Тыт о̄с хо̄т ощхулиӈ, хо̄т мовиньт­та̄л ва̄рмалит суссыл­тавēсыт. 
Ты суссылтапыт халт нила ма̄ньлат пыгыт сце­нат нэ̄глапа̄лсыт. Та̄н тот ат э̄рнэ пормасыт кӯсты­рыг хот-атлыгтыяныл, мо̄т э̄рнэ утыл тӯщтыгпияныл. Мо̄т-мо̄т спектак­лит суснэ халт та̄н сценат ар­гыг ат о̄лэ̄гыт. Номсэ̄гыт, тохиӈ э̄ри.  
Тувыл «Ялпыӈ хо̄тал» хӯрмит потыр щёлыӈ хо̄тпа урыл о̄лы. Тав наме Андрей Шипучин, ань са̄в олн о̄щнэ хум банк-колэ атхуйплов та̄лэ то̄в­лын ма̄гыс ялпыӈ хо̄тал ва̄руӈкве щё̄питахтас ос яныг мӯй ма̄хум ӯри. 
Та сыс ӯст о̄лнэ ма̄хум сапра̄нин атхатнэ̄ныл порат Шипучин хумн хоталь-а̄ти холтнэ олнанэ о̄вылтыт потыртаӈкве э̄ри. Ты рӯпата тав пēнт­сылэ тавēн нё̄тнэ матум о̄йка щё̄питыянэ. Тав ань о̄с ты колнакēт пасан ва̄тат ӯнлым олнанэ ло­виньтыянэ. Ва̄рнэ рӯпа­татэ молях вос а̄стлытэ. Туп матум о̄йка нэ̄мхотьютын ул вос новаве, ос мо̄т хо̄тпат торастахтым тыг­ле-тувле ул вос ё̄мыгта­сыт. 
Ос тох хунь, тэ̄н ма̄нь­лат нэ̄н ос матум э̄кван нэ̄­глапавесы̄г, та потыр, та ро̄ӈх, та лю̄ньщ. Рӯ­па­татэ̄н ань та хуль­тыс. Тамле пӯмыщ ёнгил Иван Гындыбин, Сергей Салтанов, Марина Сенге­пова ос Татьяна Огнёва суссылтасыт. 
Ань спектакль сунсум ма̄хум пуссын ща̄гтым о̄л­сыт, та̄нанылн ты ёнги­лыт сака мӯстысыт. Та̄н режиссёр-хумн, артистытн са̄в ёмас ла̄тыӈ ювле ла̄всыт. Ты сыре-сыр тэ̄лат ты кос ювле хультум нот порат о̄лсыт, ос э̄лумхо̄лас ань такви хурип ва̄рнэ наканэ ань тыг мус аквта хольт о̄ньщиянэ. Ты йист о̄лупсав щар мо̄т щирыл кос о̄лы, ос э̄лумхо̄лас ощмарыӈ, кантыӈ манос сыме ща̄ргын пищанэ нэ̄мхотталь ат тӯйтхата­сыт.  
Тамара МЕРОВА
