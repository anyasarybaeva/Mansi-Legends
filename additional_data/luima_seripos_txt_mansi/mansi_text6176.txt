
Ты э̄тпост мирн пēриим депутат-хо̄тпат округ Дума сапра̄нияныл о̄лыс. Ос та̄нанылн аквъёт атхатыгла̄луӈкв ань о̄с ат ро̄ви. Та̄н тина суссылтан то̄тап щирыл акван-о̄лтвēсыт ос та щирыл са̄кконыт урыл потыртасыт.
Титахтем щё̄с сыс рӯпитаманыл порат та̄н ва̄тахтем са̄всыр са̄кконыт урыл потыр­тасыт. Вера Дюдина округ мирколт олн ло­виньтан депар­тамент кӯщаиг о̄лы. Та̄н ань та ювле хультум та̄л сыс манах олн ма̄н округувт холтвес, та урыл потыртас.
Тав ла̄выс, мо̄лты та̄л сыс олн о̄ста мощ со̄па­сыг хультыс. Са̄всыр тэ̄лат ма̄гыс манаса̄вит олн хасвес, пуссын тув та минасыт. Мощ олн те хульты, тыи о̄с ёмас. Та̄н матыр э̄рнэ тэ̄ла ма̄гыс тах холтавет.
Мирн нё̄тнэ кӯщай нэ̄ урыл
Ма̄н округувт Наталья Стребкова ма̄хум ӯрга­лым рӯпиты, тав рущ ла̄тӈыл тох ла̄ваве – Уполномоченный по правам человека. Округ са̄кконт тох хансым о̄лы, ты рӯпата ва̄рнэ хо̄тпа туп тит щёс тув пēрия̄луӈкв вēрмаве. Тувыл мо̄т хо̄тпа кӯщаиг тув ӯнттаве. 
Ты хо̄тпа урыл хан­сым са̄ккон мощ мо̄т щирыл хасвес – хумус тавēн рӯпитаӈкв э̄ри, ма̄хумн хумус нё̄туӈкв. Ань тав титыглавес, рӯ­питанэ̄тэ сыс тав са̄всыр хо̄тпатн нё̄ты. Ос хуньт тав полиция ёт рӯпитас ман а̄ти? Э̄рыӈ хотты хо̄тпатн нё̄тнэ ма̄гыс полициян ла̄тыӈ тēтуӈкв э̄рыс?
Наталья Стребкован нё̄тнэ нэ̄ ювле ла̄выс – та̄н рӯпитанэ̄ныл сыс нэ̄мхуньт полиция ёт ат рӯпитасыт. Матыр та̄рвитыӈ ва̄рмаль те о̄лыс, та̄нки кӯщаитн ла̄тыӈ тēтсыт, та̄нти ты ва̄рмаль ёт рӯпитасыт.
Са̄в хо̄тпа рӯпата та̄л хультсыт
Ань ты йист та̄рвитыӈ пора ēмтыс. Хотьют рӯпата о̄ньщи, тав рӯ­питы. Ос сака са̄в хо̄тпа ань рӯпата та̄л хультсыт. Та̄н тыкос безработица щирыл олныл ойтавет, ос ань тамле та̄рвитыӈ ва̄рмальн та̄н та я̄рмы­сыт – ты безработица-олн винэ ма̄гыс та̄на­нылн ка̄сыӈ э̄тпос тув та̄нти нэ̄паканыл тē­туӈкв э̄ри. 
Та кол кӯщаиг рӯпи­тан хум Алексей Варла­ков ла̄выс, рӯпата та̄л хультум хо̄тпат ань та̄ра олныл ойтуӈкв ат вēрма­вет. Ты олныт Москва ӯс Роструд нампа колныл тēтавет. Ань ня̄врамытн 10 со̄тыра солко̄ви минэ ма̄гыс олн о̄с тувыл ойт­вес. Тысавит олн-ка­пай та̄н ат о̄щсыт. Ань э̄лаль рӯпата та̄л хультум ма̄хум та̄н та̄ра олныл ойтуӈкв патыяныл. 
Та̄рвитыӈ а̄гм урыл
Мощēрт нёлолов э̄т­посыг ты ēмты, ма̄ яны­тыл коронавирус та̄р­витыӈ а̄гм та̄рамлас. Ань ты хо̄тал мус тэ̄рпи аты хо̄нтвес. Са̄в хо̄тпа ты а̄гмыл савалэ̄гыт, са̄в хо̄тпа а̄тимыг ēмтэ̄гыт.
Ма̄н округувт мир пусмалтан департамент кӯщаиг Алексей Добро­вольский о̄лы. Тав ань мо̄лты 2019 та̄л сыс ва̄рум рӯпатаныл урыл депутатыт нупыл по­тыр­танкв таӈхыс. Ос де­пу­татыт та̄рвитыӈ ва̄р­малит урыл таве титыг­лаӈкв та̄ра патса­ныл.
Ма̄ньполь э̄тпосныл лēккарыт ма̄хум ат уральтыяныл. Ты хосыт сака са̄в хо̄тпа а̄гманыл ат пусмалтан ма̄гыс хот­таль щалтэ̄гыт. То̄ват «Скорый помощь» лēк­карыт юв во̄вияныл, та­кос ӯрхатэ̄гыт, таит са̄в щё̄с ат ювыт. Таима̄гыс та̄н депутатытн полщ тотнэ пищмат хансэ̄гыт, та̄нанылн свонитэ̄гыт.  
Ань Алексей Добро­вольский ты ва̄рмалит урыл хоса титыглавес ос ля̄льт ла̄ввес, кӯщаит ты а̄гм нэ̄глуме порат та̄ра ёмащакв ат рӯпитасыт, ань округувт тыса̄вит хо̄тпа а̄гмыл та ēмтсыт. 
Борис Хохряков ла̄выс, тав о̄с са̄в щёс «скорый помощь» лēккарыт ма̄­хум ма̄гыс во̄выглас. Таит лēккарыт хоса ӯрсаныл, тувыл таве нё̄туӈкв во̄всаныл. 
Хо̄нтлам хо̄тпат урыл
Ма̄н округувт хо̄нтлам хо̄тпат о̄с о̄лэ̄гыт, та̄н Афганистан, Чечня ма̄н ялсыт. То̄ват о̄лнэ кол ӯрим такос ӯрхатэ̄гыт. Ань округ депутатанув Государственный Дума колн пищма тēтсыт. Ты ма̄хум ос та̄н щēмьяныл  колыт ӯнттын ма̄гыс ма̄ те во̄вēгыт, та̄н ма̄-ло̄мтыл олн ойтта̄л вос мивет. Тот са̄в квартираӈ манос я̄нас колыт ӯнт­туӈкв вос вēрмēгыт. 
Борис Хохряков ла̄выс, округувт акв со̄тыратем тамле хо̄тпа о̄лы. Ка̄сыӈ щēмья я̄нас ма̄ ул вос во̄ви, та̄н ла̄вавет – ак­ван вос потыртахтэ̄гыт ос аквъёт кол ӯнттын коопертив вос ва̄рēгыт. То̄нт та̄н олн ойттуӈкв ат патэ̄гыт.
Ань ты сапра̄нит де­путатыт то̄ва са̄кконыт мо̄т ла̄тӈыл нё̄тумтаса­ныл, сосса ма̄хум о̄лупса урыл та̄н ань ат потыр­тасыт. Таима̄гыс туп тит щё̄с­тем рӯпи­тасыт. Ос таквсы мус рӯпатаныл ёл та по̄илт­тасаныл.
Валентина УЗЕЛЬ
