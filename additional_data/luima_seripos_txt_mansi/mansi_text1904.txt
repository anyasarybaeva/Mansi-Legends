

	Победа хо̄тал 70 та̄лэ то̄влум  кастыл «Ханты ясанг» газетат рӯпитан хо̄тпат «Солдаты Обского Севера» нампа  нэ̄пак та̄ратасыт. Яныгпо̄ль э̄тпос 30 хо̄талэ̄т ӯст нэ̄пак ловиньтан колт ма̄хум ты урыл потыртаӈкве акван-атхатыгласыт.  


		«Ханты ясанг» ос «Лӯима сэ̄рипос» газетаг кӯщай нэ̄ Раиса Решетникова ла̄выс: «Лов та̄л ювле хультум порат Победа хо̄тал 60 та̄лэ кастыл ма̄н ня̄врамыт ма̄гсыл  «Салют Победы» нампа касыл ва̄рыгласӯв. Ма̄н редакциявн са̄в ня̄врам хо̄нтлам рӯтаныл урыл та̄нки хансум потраныл кēтсаныл. То̄нт ты тамле нэ̄пак ма̄н ва̄руӈкве номылматсӯв. Ос 1960 та̄л па̄сныл ань ты мус ханты газетат хансым потрыт ты нэ̄пакн ва̄рсанӯв».

		Ханты газетат рӯпитан нэ̄ Людмила Спирякова потрыт акван-атсанэ. Архивт о̄щнэ пēс газетатт потрыт хо̄нтсанэ ос тувыл рущ ла̄тӈын толмащласанэ. Ань ты нэ̄пак са̄в ма̄хум ловиньтаӈкве вēрмēгыт. 

		Тав такви ва̄рум рӯпататэ урыл ла̄выс: «Ты нэ̄пак ма̄н таи ма̄гсыл ва̄рыслӯв, войнат хо̄нтлам хо̄тпат ос та порат рӯпитам ма̄хманув ул вос ёрувлавет».

		Ты юи-па̄лт соссаӈ ма̄хум Ассамблеят кӯщай хум Еремей Айпин потыртас: «Ты нэ̄пакт хансым потрыт ань туп яныг архивт ос нэ̄пак ловиньтан колт хо̄нтуӈкве ро̄вēгыт. Таяныт рӯпата ва̄рсын, тыи ма̄гсыл ам на̄нан яныг пӯмащипа ла̄тыӈ ла̄вēгум. 

		Кондинский район Евра па̄вылт нэ̄мхотьют ань ат о̄лы. Пēс порат тот са̄в мир о̄лыс. Война порат та па̄вылныл 50 хум хо̄нтлаӈкве тотвēсыт. Хультум нэ̄ хо̄тпат ос ня̄врамыт мо̄т па̄вылн ва̄нтлуптавēсыт. Тох ты ма̄нь па̄вланув мир та̄л хультсыт. Тамле нэ̄пак ловиньтым, хо̄нтлам ос та порат рӯпитам ма̄хманув номылматыгла̄лыянӯв».

		Тав юи-па̄лт са̄в ма̄хум потыртасыт. Юв миннэ̄ныл э̄лы-па̄лт ка̄сыӈ хо̄тпа ты нэ̄пакыл майвес. 

		 

		Людмила Алгадьева 

		 

 
