
Югра ма̄т газыл ва̄рим колыт пуссын уральтаӈкве патвēсыт, ты о̄вылтыт РИЦ «Югра» колн ёхталам мӯй хо̄тпаг ла̄всы̄г. Тыи Александр Некрасов, мир ӯргалан департаментыт кӯщай хум, ос «Ханты-Мансийскгаз» нампа колт кӯщаиг о̄лнэ хум Андрей Лоцманов. 
Та̄л оигпан э̄лы-па̄лт Магнитогорск ӯст лов накпа лю̄лит о̄лнэ колт газ кēртур па̄лыгто̄лматме ма̄гыс акв подъезд янытэ̄т ёллоньхатас, ос то̄нт 39 э̄лумхо̄лас а̄тимыг ēмтсыт. 
Ты накт акв тамле ва̄рмаль Ростовский область Шахты ӯст о̄лыс, то̄нт ат хо̄тпа порсысыт. Воссыг тамле пилыщмаӈ накыт ул вос ēмталэ̄гыт, округ губернатор Наталья Комарова газ о̄щнэ колыт пуссын уральтаӈкве ла̄всанэ. 
Александр Некрасов ань потыртас: «Ма̄н ты э̄тпос китыт щисланыл та̄ра рӯпитаӈкве патсӯв. Тувыл ӯс ос район кӯщаитын уральтан урыл ла̄тыӈ кēтсӯв. 
Округ янытыл 60 со̄тыра о̄лнэ колыт уральтавēсыт. То̄ва колытыт юн нэ̄мхотьют а̄тим о̄лыс, щēмьят сысы минасыт, то̄ват а̄вияныл ат пӯнсыяныл. 
Пуссын уральтым колытыт 175 лю̄ль накыт хо̄нтвēсыт, тувыл 160 ва̄рмалит та̄ра ёмщакв щё̄питавēсыт. Са̄выӈпа̄лэ ма̄хум ма̄н рӯпитан коланув ёт э̄рнэ  договор-нэ̄пак ат о̄щнэ̄ныл. 
Янгыщ Ха̄льӯс районт са̄в тамле ва̄рмалит хо̄нтвēсыт. Газ кēртурыт тахольт ас ат о̄щсыт. Тамле уральтан тэ̄лат иӈ ва̄равет. Мощ ётылнув пуссын акван-атхатэ̄в ос на̄нан ты урыл потыртэ̄в». 
Андрей Лоцманов ла̄внэ̄тэ щирыл, та̄н то̄ва колытн щалтуӈкве ат вēрмысыт. Та колт кӯщаяныл юн ат о̄лы, тот нас мо̄т хо̄тпат о̄лэ̄гыт, ань ты мо̄т хо̄тпат рӯпитан мāхум тув щалтуӈкве ос рӯпитаӈкве ат та̄ртыяныл. 
То̄ват та̄н рӯпитан коланыл ёт э̄рнэ нэ̄пак ат хасмыт, та̄н ётаныл о̄с нэ̄мхотмус рӯпитаӈкве. Кӯщай тāл матыр уральтаӈкве ат вēрмēв. 
Таи ёмас, ань йильпи колытн газ та̄ратан порат тэ̄нут па̄йтнэ кӯрытын «газ-контроль» ищхӣпыӈ утыт тах ва̄равет. Тот на̄е илттыг лап ке харыглы, газ э̄лаль ат мины. 
Ань тамле ут туп духовка-кӯр кӣвырт о̄лы, тэ̄нут ва̄рнэ порат нāй ке харыглы, газ миннэ кēртур лап-пантапахты. На̄й тармыл тэ̄нут па̄йтэ ут на̄е лапхарыглы ке, газ лап ат пантхаты, тох кональ та пащирлы.
Ань ла̄тыӈ ат хӯнтлын ма̄хум штрафыл пинуӈкве, улпыл, э̄рēгыт. Колыт, ва̄им, пуссын уральтаӈкве кос э̄ри, тот матыр лю̄ль ке о̄лы, та̄ра ёмщакв вос щё̄питавет.
