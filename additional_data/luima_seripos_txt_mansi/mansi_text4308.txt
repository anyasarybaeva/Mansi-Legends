
Та̄л о̄вылтахтам па̄сыл округ депутатанув о̄выл щёс ущ акван-атхатыгласыт. Та̄н тот налыман нупыл хӯрум са̄ккон урыл потыртасыт. О̄влэ̄т дума кӯщай хум Борис Хохряков та̄л сыс ва̄рум рӯпатаныл урыл яныг доклад ловиньтас.
Ка̄сыӈ сапра̄нит хотты хо̄тпат почётный грамотал дума па̄лыл мивет, ань хо̄тхуйплов э̄лумхо̄лас тамле грамотал майвēсыт. Та̄н халанылт лēккарыг рӯпитан нэ̄ Асия Ахмедовна Гирина, тав са̄в та̄л леккарыг ханищтахтын а̄гит-пыгыт ёт рӯпиты.
Хӯл алыщлан ма̄гсыл округувт «О рыболовстве и сохранении водных биологических ресурсов» са̄ккон пирмайтым о̄лы. Ты са̄ккон хосыт ка̄сыӈ та̄л манса̄вит хӯл пувуӈкве ро̄ви, округ миркол па̄лыл хасвес. Ань йильпииг пирмайтым са̄ккон щирыл Российский Федерация миркол кӯщаит та̄н квотаг ла̄внэ нэ̄пакыт уртуӈкве патэ̄гыт. Ты коныпал хӯл алыщлан организациятын ос няслын хо̄тпатын хоты ма̄т ро̄ви хӯл алыщлаӈкве, о̄с та̄н та̄ртуӈкве патыяныл.
Ма̄н ма̄ньщи ос ханты ла̄тӈыл хаснэ газетагув урыл тот о̄с потыр о̄лыс. Ты кастыл о̄лнэ са̄ккон мощ мо̄тнув щирыл ва̄рвес, то̄ва ла̄тӈыт хот-щуртумтавēсыт. О̄влэ̄т сосса ма̄хум Ассамблеят рӯпитан депутатыт ты са̄ккон ёмщакв ловиньтасаныл, тав ётэ рӯпитасыт.
Ща̄нь ла̄тӈыл хаснэ газетат ос журналыт пуӈк тотнэ хо̄тпаг ань мирколыт, организацият ос нас хо̄тпат вēрмēгыт о̄луӈкве, ты э̄лы-пал о̄с тох хансым кос о̄лыс, ос то̄ва порат тит щирыл ловиньтаӈкве ро̄выс, э̄рттам мирколыт ат вēрмысыт пуӈк тотнэ хо̄тпаг о̄луӈкве, таима̄гыс ань то̄ва ла̄тӈыт о̄с пēнтвēсыт. Пуӈк тотнэ хо̄тпат — та̄н рущ ла̄тӈыл учредителиг ла̄вавет.
Аквты са̄кконт хансым о̄лыс, тот реклама ос мо̄т ут хансуӈкве ат ро̄ви, ты коныпал тав олн мус ма̄хумн вос тыналаве. Ань ос тамле ла̄тӈыт тув хасвēсыт — ща̄нь-а̄щ ла̄тӈыл хаснэ газетат, журналыт мир ма̄гыс ва̄равет ос та̄н хосытанылт ханищтахтуӈкве ро̄ви, та̄н хосытанылт ща̄нь ла̄тӈыт ат ёрувлавет, таима̄гыс ос аквтох тынта̄л ма̄хум палт ёхтуӈкве патэ̄гыт. Тын урыл о̄лум ла̄тӈыт пуссын хот-щуртумтавēсыт.
