
Ты э̄тпост «Ма̄-вит ос э̄лумхо̄лас» нампа музейт рӯпитан хо̄тпат «VIII Югорская полевая музейная биеннале» ханищтап ва̄рыгласыт. Ханты-Мансийскан 22 са̄всыр ӯсытныл учёныит, архивытт ос музеитт рӯпитан хо̄тпат, ӯст ханищтахтын ма̄ньлат ма̄хум тув ёхталасыт. 
Венгрия ма̄ныл акв учёный нэ̄ тот о̄лыс. Хӯрум хо̄тал сыс ты ва̄рмальт яныгса̄т арыгкем э̄лумхо̄лас акван-хо̄нтхатыгласыт ос ат я̄нас ханищтахтын колнакытт рӯпатаныл урыл потыртасыт.
О̄выл хо̄талт ма̄хум пуссын акван-атыглавēсыт, тот та̄н ётаныл культура департамент кӯщай нэ̄ Надежда Казначеева пащалахтас. РФ культура министерство па̄лыл кӯщай ва̄ӈын нэ̄ Алла Манилова, тот музеит палт кӯщайлахтын нэ̄ Владислава Кононова ос Совет Федерация па̄лыл Олег Мельниченко та̄н кēтум пищманыл ловиньтавēсыт. 
Санкт-Петербург ӯсныл ёхталам история наукат доктор нам о̄щнэ учёный хум Андрей Головнёв потыртас. Тав та ӯст Кунсткамера музейт рӯпиты. Хум ла̄выс, «Ма̄-вит ос э̄лумхо̄лас» нампа музеюв та̄нанылн сака мӯсты. Тот сыресыр пēс пормасыт ос нэ̄пакыт о̄лэ̄гыт, тувыл ка̄сыӈ порат йильпи суссылтапыт щё̄пита̄лавет. 
Та̄н та̄нки музеянылт нэ̄матыр йильпи суссылтан ут ат ва̄рыглэ̄гыт, туп сака пēс утыт сунсыглаӈкве мӯй ма̄хум ёхталэ̄гыт. Хум Ямалт ос Югравт о̄лнэ сосса ма̄хум палт са̄в та̄л сыс ёхтала̄лы. 
Са̄ртын лӯима̄т о̄лнэ мирыт по̄слахтуӈкве щар ат тахсыт, тӯйтыглахтым о̄лсыт, пēс о̄лупсаныл мо̄рсыӈ порат хурин по̄слувēсыт. Ань тай тамле тэ̄ла а̄тим, та̄н мо̄т хо̄тпатн по̄славет, та̄нки о̄с по̄слахтэ̄гыт ос хоталь-а̄ти ищхӣпыӈ ло̄пс-утн хурияныл кēтыяныл. Ань ма̄хум пуссын щēпт о̄щнэ телефон ёт о̄ньщēгыт ос та̄нкина̄ныл по̄слуӈкве вēрмēгыт. 
Хум юи-па̄лт Пенза ӯс университетт рӯпитан история наукат доктор-хум Владимир Первушкин ос «Ма̄-вит ос э̄лумхо̄лас» нампа музей кӯщай нэ̄ Елена Гомонюк, та̄л сыс ва̄рнэ рӯпатанэ̄н урыл потыртасы̄г. Ты э̄лы-па̄лт пēс порамасыт о̄щнэ колыт халт касыл о̄лыс, ма̄хум наука ма̄гыс матыр йильпи тэ̄ла та̄ра вос паттысыт. Ань тот но̄х-патум  хо̄тпаг янытлавесы̄г - тыи Мегион ӯст о̄лнэ МАУ «Экоцентр» колт рӯпитан нэ̄ Александра Мингалимова ос Елена Мешкова, тав Советский районт «Музей истории и ремесел» нампа колт рӯпиты.
Тувыл ты ханищтапн ёхталам ма̄хум ат я̄нас колнакн ла̄кква-уртхатасыт ос са̄всыр потрыт хӯнтлысыт, матыр йильпи накыт ёт ка̄сащēгыт ман а̄ти, потыртасыт. То̄ванакт воритотсыт ос пӯмащ тэ̄лат э̄лаль китыгласаныл.
Са̄в ма̄ныл ёхталам хо̄тпат 51 са̄всыр потрыт ловиньтасыт. Та̄н хо̄т-а̄ти ма̄нь па̄влыӈ ма̄н, Нё̄рыт нупыл, пēс йис ма̄тын ялантасыт ос тот маныр хащта̄л тэ̄лат ва̄щинтасыт, ань ты о̄вылтыт потрамасыт. Мӯй ма̄хум ма̄гыс ма̄нь кина-охсат суссылтавēсыт. Кит кинаг Ха̄льӯс районт Лев Вахитов, удмурт хумн, по̄слувесы̄г. Акватэ яныгпа̄ла саран хум ос тав апге урыл по̄слувес, кина «Два Ивана» намаим о̄лы. 
Мо̄танэ Евдокия Ивановна Ромбандеева, ма̄ньщи учёный нэ̄, Хо̄сло̄хт самын патум колэ суссылтавес. Ты кина «Прощание с будущим» намаим о̄лы. Кина по̄слын ма̄хум тув Татьяна Дмитриевна Слинкинан тотыглавēсыт. Ты туи Хо̄сло̄х па̄выл такем витн а̄мара̄лыма, моторха̄пыт на̄лми ва̄тат ӯнлын кол а̄висӯнтын па̄гпӯхталасыт. 
О̄влэ̄т ты кинаг о̄вылтыт музейт рӯпитан нэ̄ Лариса Поршунова потыртас. Тувыл кина сусманыл юи-па̄лт ма̄хум китыглахтасыт, па̄выл хо̄т о̄лы, картат тав нэ̄мхо̄т хансым а̄тим, ос хосат та̄гыл тох а̄мара̄лаве ман а̄ти, манах хо̄тпа тот та̄лэтувēт о̄лэ̄гыт. 
Венгрияныл ёхталам нэ̄ Эстер Рутткаи акв венгр хум Антал Регули о̄вылтыт потыртас. Тав пēс пора ма̄ньщи мо̄йтыт, потрыт нэ̄пакн хансыс. Ты э̄лы-па̄лт Эстер лӯсум ма̄ньщиянув палт Свердловский областьн ялыс ос Полуночный па̄выл музейт суссылтап ва̄рыглас. Екатеринбург ӯсныл ёхталам хум Илья Абрамов хурит суссылтаӈкве ӯсувн тотыглас. Ам тав ос венгр нэ̄ о̄вылтыт я̄нас потыр хансэ̄гум тах. 
