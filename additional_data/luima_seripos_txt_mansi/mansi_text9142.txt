
Россия янытыл рӯпата киснэ хо̄тпат ты тэ̄ланыл мощ кӯпнитнув ва̄рвес. Ань ка̄сыӈ ӯст та̄н ма̄гсыланыл «Работа России. Время возможностей» нампа са̄всыр суссылтапыт ос ханищтапыт щё̄пита̄луӈкве патвēсыт ос ма̄хум а̄рталахтын ма̄гыс тув во̄виньта̄лавет. 
Округувт тамле ва̄р­малит яныгпо̄ль ос лӯпта э̄тпосыгт щё̄пита̄лвēсыт. Ювле хультум э̄тпос ва̄т нупыл нёлолов хо̄талэ̄т Ханты-Мансийскат са̄в­сыр рӯпата о̄щнэ ос ха­нищтан колыт «Югра - Экспо» колн акван-атыг­лавēсыт. Та̄н тот та̄нки рӯпа­та­ныл урыл потыр­тасыт ос рӯпата киснэ ма̄хум халт хотты рӯпи­тан хо̄тпа пēрия­сыт. Тох ӯсувт 50 са̄в­сыр рӯпатаӈ, ханищ­тан кола­нув сус­сыл­тапыт ос ханищ­тапыт ва̄рыг­ласыт. 
Мӯй хо̄тпат ня̄нь ва̄рнэ ос тэ̄нут па̄йтнэ ва̄рма­литн ханищтавēсыт, э̄лум­хо̄лас пусмалтан накыт суссыт, кол ӯнттын порат э̄рнэ утыл хумус рӯпи­таӈкв э̄ри. Тувыл то̄ва мӯй хо̄тпат пуӈк а̄таныл нё̄т­нэг хӯратаӈкве ка̄са­ща­сыт, мо̄таныт та̄н нуп­ла­ныл сунсым ханищ­тавē­сыт. Мо̄т колнакт массаж урыл потыртасыт манос ва̄ти кинат суссыт. 
Са̄всыр рӯпатаӈ колыт халт общественный тэ̄лат тотнэ ма̄хум о̄с тув во̄виньта̄лвēсыт, та̄н та̄нки ва̄рмаляныл урыл потыртасыт. Рӯпата кис­нэ̄­ныл халт хотты хо̄тпат та̄наныл матыр нё̄тмил ва̄руӈкве вēрмынувыт, ос ёмас о̄лнӯв. Тамле хо̄тпат ань волонтёрыг ла̄вавет.  
Та щирыл Ханты-Мансийскат «Шьём для наших» намаим акван-атхатам нэ̄т палт хотты хо̄тпа ёхталаӈкве паты ке, та̄н ща̄гтым о̄лнувыт. Тот нэ̄т СВО ма̄н минам хум хо̄тпа ма̄гыс маснут, сыре-сыр э̄рнэ пормасыт ю̄нтэ̄гыт. То̄ваныл пēн­щиян патхатасыт ос юил ёхталым нё̄тэ̄гыт, мо̄т нэ̄т рӯпатаныл а̄стламаныл юи-па̄лт кит-хӯрум щё̄сн матыр ю̄нтуӈкве ёхтыг­па̄лэ̄гыт.  
Ань та хо̄талт ты ва̄рнэ тэ̄ланыл о̄вылтыт Лариса Лукьяненкова ос Татьяна Хозяинова тот потыртасы̄г, тувыл ханищтап ва̄рыгласы̄г. Лариса Степановна ма̄хум маснут ю̄нтуӈкве ханищ­тас, Татьяна Савельевна а̄канит ос сувенирыт ва̄­руӈкве ма̄хум ханищ­та­санэ. 
Тамле суссылтапыт ос ханищтапыт ва̄рманыл сыс ма̄хум матыр э̄рнэ тэ̄ла хо̄нтсыт ос рӯпата киснэ хо̄тпат э̄лаль ёмащакв а̄рталахтасыт.  
Ётыл ма̄ньлат ма̄хум ялпыӈ хо̄таланыл янытлан порат, Лариса Лукьянен­кова, Татьяна Хозяинова, Татьяна Тихон, Наталья Макарова ос Людмила  «На берегу» нампа Арт-резиденцият акв тамле ва̄рмалит суссылтасыт.  Ань ты о̄вылтыт Татьяна Хозяинова китыгласлум, тав ювле потыртас:
– Китыт суссылтап ва̄рнэ̄в порат тот са̄выӈ­па̄л ма̄ньлат а̄гит-пыгыт, ма̄нь ня̄врамыӈ щēмьят ос студентыт о̄лсыт. Та̄н нас ӯщлахтасыт, ёнгил ос касылыт ва̄рсыт. Хо̄тал палыт патриотический э̄ргыт хӯнтлысӯв, ты ань о̄лыглан накыт урыл са̄в номсысӯв.  
Ма̄н та̄нанылн хо̄нтлын ма̄н кēтым хум хо̄тпан о̄вылтыт кит-хӯрум ла̄тыӈ ла̄всӯв, ос та̄н ма̄гсыла­ныл ю̄нтум пормасыт, носкит сагнэ тэ̄лат, мо̄т матыр нё̄тмилыт о̄вылтыт потыртасӯв. 
Ам о̄влэ̄т та̄н ма̄гсы­ланыл пуӈкын пиннэ кēнтыт, хӯрыгсовыт ю̄н­туӈ­кве патыгласум. Тувыл нэ̄т маснут йиннэ̄ныл юи-па̄лт са̄в то̄р ло̄мтыт наска̄ссыг хультэ̄гыт. Ам та̄наныл сувенирыт ва̄рнэ ма̄гыс акван-атуӈкве пат­санум. Ань са̄лтатытн маснут кēтнэ̄в порат тув а̄канил манос сувенирыл пиныянӯв. 
Ты Арт-резиденцият мӯй ма̄хум тамле а̄канит ос тувыл акв нэ̄ а̄гитэ̄н­тыл ангелочкат ва̄руӈ­кве ханищтасанӯв. Ня̄в­рамыт ос тахольт пуссын ма̄н палтув ёхтыгпа̄лэ̄гыт, уласн ӯнтэ̄гыт ос матыр ва̄рēгыт. А̄гирищит-пыг­рищит патриотизм-тэ̄лан ма̄нь та̄гыл ханищтаӈкве э̄рēгыт, тох та̄н ла̄тыӈ хӯнтлын хо̄тпаг э̄лаль яныгмēгыт.
Тамара МЕРОВА
