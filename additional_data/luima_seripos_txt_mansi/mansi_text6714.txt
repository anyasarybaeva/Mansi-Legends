
Та̄л котиль э̄тпосныл Россия янытыл о̄лнэ мощщаг хультум сосса мирыт пуссын акв нэ̄пакн хансуӈкве патвēсыт. Ты ва̄рмаль урыл яныг кӯщай хум Михаил Мишустин мо̄лты та̄л сӯкыр э̄тпост хӯлтнэ лāтыӈ хансыс. 
Россия федеральный агентство-колт рӯпитан хо̄тпат лӯи ма̄т янытыл о̄лнэ ма̄хум пуссын акв нэ̄пакн ань хансыяныл. Ты рӯпата та̄н 2021 та̄л сыс тах ва̄рияныл. Э̄лумхо̄лас наме тув вос хансаве, такви нэ̄паканэ ос заяв­ле­ние кēтуӈкве ань э̄ри. Сосса общинат ты рӯпата ва̄руӈкве о̄с вēрмēгыт.
Ма̄ньщи, ханты ос ё̄рн ма̄хумн тув хасхатуӈкве о̄с э̄ри. Округ миркол ищхӣпыӈ ло̄пс о̄ньщи – https://kmns.admhmao.ru/, хоты нэ̄пакыт акван-атуӈкве ос хоталь кēтуӈ­кве э̄ри, тот пуссын хан­сым о̄лы. Тувыл ка̄сыӈ районт ос яныг ӯст мир­ко­лытыт ты рӯпата ва̄рнэ хо̄тпат ань о̄лэ̄гыт. Та̄н палтаныл ма̄хум китыг­лах­туӈкве вēрмēгыт. 
Хо̄нтаӈ район мирколт ты рӯпата Антон Балин ва̄ри. Тав таи потыртас:
– Ма̄н ма̄ньщи, ханты ос ё̄рн ма̄хманув заявле­ние-нэ̄пак федеральный агентство-колн кēтуӈкве о̄с ла̄виянӯв. Хо̄нтаӈ районт о̄лнэ сосса мир ты ва̄рмаль урыл акваг пӯмщалахтэ̄гыт. 
Та̄нанылн ма̄н потыр­тэ̄в, хумус э̄рнэ щирыл заявление-нэ̄пак хансуӈ­кве ос Москва ӯсн хоты адресын пищма кēтуӈкв э̄ри. Ты э̄лы-па̄лт ма̄н ма̄нки ты агентство-колн свонитасӯв ос ты рӯпата хумус ва̄руӈкв, китыг­лах­тасӯв. 
То̄нт ла̄ввесӯв, сосса ма̄хманув заявление вос хансэ̄гыт ос э̄рнэ нэ̄­паканыл вос кēтэ̄гыт. Ты рӯпата мӯсхалыг ат ке ва̄рēгыт, пищманыл ювле ёхтэ̄гыт, то̄нт реестр-нэ̄пакн ат хансавет. 
Ань кӯщаит номсэ̄гыт, ты рӯпата МФЦ-колыт щирыл щё̄питаӈкв, то̄нт сосса мирыт моляхнув пуссын тув хансавет ос олн ойтуӈкве та̄н ат па­тэ̄гыт. Хо̄тпа такви нам­нэ̄паканэ манос ко­пиятэ тув вос кēты. Нас тох кēтуӈкве о̄с ат ро̄ви, тот нотариус-хо̄тпан хас­хатуӈкве э̄ри. Ос тот хас­хатнэ ма̄гсыл тав олн выг. 
МФЦ-колт рӯпитан ма̄хум олнта̄л ты рӯпата ва̄рēгыт. Ань то̄ва ма̄х­манув ӯрхатэ̄гыт, хунь нэ̄паканыл тот пирмай­таӈкве о̄вылтавет. Ма̄н палтув са̄внув яныг ма̄­хум свонитэ̄гыт ос ёх­та­лэ̄гыт, ма̄ньлат хо̄тпат нас ӯрхатэ̄гыт. 
Советский район мир­колт рӯпитан нэ̄ Елена Гильманова тот о̄лнэ сосса мир ёт рӯпиты. Тав ла̄выс:
– Ма̄н палтув туп кит э̄лумхо̄ласыг ёхталасы̄г ос ты ва̄рмаль урыл ки­тыглахтасы̄г. Ма̄хманув реестр-нэ̄пак урыл ма̄н акваг кос потыртыянӯв. 
То̄ват ла̄вēгыт, та̄нки намнэ̄паканыл хащта̄л ма̄н кēтуӈкве пилэ̄гыт. Ос нотариус-хо̄тпа палт ялнэ ма̄гсыл олн ойтуӈкве э̄ри. Тāнки нэ̄пака­ныл тув кēтуӈкве сака ат ка̄­сащēгыт. Ань ма̄н Совет­ский ӯст библиотека-колн сосса ма̄хманув во̄выглаӈкве патыянӯв, тот заявление хансуӈкве тах нё̄тыянӯв. 
Советский район ка̄сыӈ ма̄нь па̄вылквет миркол кӯщаит ты хосыт рӯпитаӈкве ань ла̄виянӯв. Па̄влыӈ мир нэ̄паканыл Москва ӯсн вос кēтыяныл. 
«Югра лылыēп» обще­ственный организация ма̄хум ты хосыт о̄с рӯпи­тэ̄гыт. Ты организацият кӯщай нэ̄ Людмила Алфёрова ла̄выс: 
– Ма̄н ань о̄с сосса ма̄хумн ты реестр-нэ̄пак урыл акваг потыртэ̄в. Та̄н акваг китыглахтэ̄гыт, маныр ма̄гсыл та̄н тув хансавет. Ма̄н акваг ла̄виянӯв, Россият о̄лнэ мощщаг хультум мирыт тох пуссын ёмащакв ловиньтавет. 
Ань Россият о̄лнэ ми­рыт паспорт-нэ̄пака­нылт национальность ат ханса­ве. Ты йист сосса ма̄хум са̄всыр нё̄тмил во̄­вим са̄в нэ̄пакыт ак­ван-атуӈкв ла̄вавет. 
Мощщаг хультум ми­рыт пуссын тув хунь хан­савет, мирколт рӯпитан ма̄хум, са̄в мо̄т ма̄тт рӯ­питан кӯщаит ты нэ̄пак та̄нки тот сунсуӈкве па­тэ̄гыт.  
Ань Россият 47 сосса мирыт о̄лэ̄гыт, пуссын аквъёт тыи 300 со̄тыра э̄лумхо̄лас. Та̄н лӯима̄т ос Дальний Востокыт во̄раим, са̄лы ӯрим, хӯл алыщлым ос та̄нки пēс йис ва̄рмаляныл э̄лаль тотым о̄лэ̄гыт.
Сосса мир ань мощща хультыс, Россият та̄н ӯр­галым о̄ньщавет, са̄кко­нытыл пирмайтавет ос са̄всыр щирыл нё̄тавет. Кӯщаитн ёмащакв ва̄ӈкве э̄ри, манаса̄вит сосса ми­рыт ань Россият о̄лэ̄гыт, таима̄гсыл тамле реестр-нэ̄пак ты ва̄рсыт. 
Людмила ТЕТКИНА
 
