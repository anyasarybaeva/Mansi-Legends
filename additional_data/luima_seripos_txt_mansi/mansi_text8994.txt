
Тамле мо̄йт ты накт «Хо̄тал» нампа А̄с-угорский театрыт суссылтавес. Таве ма̄ньлат режиссёр-нэ̄ Надежда Романова щё̄питастэ. Тав Санкт-Петербург ӯст режиссура ва̄рмальн ханищтахтас ос Ханты-Мансийскат китыт спектакль ты ва̄рыс. Мо̄лты та̄лт аквты порат тав «Дар Торума» намаим ёнгил щё̄пита̄лыс ос ма̄хумн суссылтас.  
Надежда Романова ханты ос ма̄ньщи ма̄хум мо̄йтыт, пēс йис потрыт, а̄мщит пӯмщалы ос та̄н щиранылт э̄лаль номсахтым матыр йильпи ёныг ва̄ри. Ань ма̄ньщи мо̄йтытныл пēс мӯтрат та̄ра-паттыс ос та̄н хосыт тав «Лё̄мвоит хотыл ква̄лапасыт» нампа йильпи мо̄йт щё̄питас. Тавēн «Хо̄тал» нампа театрыт на̄йпос ва̄рнэ хо̄тпаг Александр Катило, Евгения Пономарёва ос суй ва̄рнэ хум Дмитрий Мицкой хо̄тпат ёмщакв нё̄тсыт. Елена Сметанина артистатн матыр ёнгын порат ма̄кыг сусхатнэ ма̄гыс са̄в номсыс ос э̄рнэ ла̄тыӈ хӯлтыс. 
Мо̄йт акв э̄лумхо̄ласн мо̄йтуӈкве о̄вылтаве, то̄­ванакт та̄ныт са̄ӈквылты ос ощхулиӈ турсуил э̄лаль мо̄йты. 
О̄лсы̄г-хулсы̄г кит во̄­раян хумыг, акватэ наме Ка̄ркам, мо̄танэ Савыӈ. Тувыл тэ̄н Номтыӈ Марья а̄ги ка̄саласы̄г, нэ̄г тотуӈ­кве тахмаястэ̄н. Ань хотьютэ̄н тав нэ̄г виӈкве вēрмаве, ты о̄вылтыт э̄лаль мо̄йт потыртаве. Та сыс ёныг суснэ ма̄хум Меӈквыт, Та̄нва̄рпэ̄ква ёт ва̄йхатэ̄гыт. Са̄всыр пилуптан утыт по̄хан-лаквтын ма̄гыс та̄н во̄­раян хумн нё̄туӈкве о̄с вēр­мēгыт. 
Ань ты спектакль оиг­пам юи-па̄лт са̄в нявра­мыт, ща̄няныл-а̄щаныл ювле-ла̄внэ ёмас ла̄тыӈ ла̄вēгыт, ты ёныг та̄на­нылн сака мӯсты, та̄н пуссын хот-ща̄гтым о̄лэ̄­гыт. Ханты-Мансийск ӯсн ёхталам мӯй хо̄тпаг, Хабаровский ēрныл Василий Харитонов ос Москваныл Мария Сатина, театрын ялсы̄г.  Ма̄рия тох ма̄навн потыртас: 
– А̄нумн тыи сака нё̄тнэ ос э̄рнэ ханищтап. Тыт Ханты-Мансийскат о̄лнэм сыс са̄в рӯпатанэм халт тахольт ӯщлахтын пора хо̄нтсум ос спектакль сунсуӈкве ялапа̄лсум. Ам ань тыг ёхтынэм э̄лы-па̄лт А̄с-угорский ма̄хум са̄всыр мо̄йтыт, пēс потрыт ловиньта̄л­сум, таима̄гыс Меӈквыт, Та̄нва̄рпэ̄ква урыл хӯлыгласум.   
Ты ёнгилт та̄н сака пӯмыщ ос нё̄тнэ по̄слын хуритыл суссылтавет, артистат такем ёмщакв ёнгēгыт, сцена о̄с мӯсха­лыг щё̄питыма, нэ̄мат арыг ут а̄тим. Тувыл а̄нум таи сака мӯстыс, ёнгил са̄выӈпа̄лэ ма̄ньлат ма̄хумн профессиональ­ный щирыл ва̄рима. Та̄н сосса ма̄хум пēс потрыт, мо̄йтыт ловиньтэ̄гыт, са̄всыр пēс накыт та̄ра-паттыяныл ос мо̄т ма̄хумн потыртэ̄гыт. 
То̄ва ма̄т ма̄ньщи ла̄тӈыл ля̄галан потыр-охсат хӯнтамласум, такем пӯмыщ о̄лыс, хот-ща̄гтсум. Ам Ханты-Мансийскан ань ма̄ньщи ла̄тыӈ ханищтан ма̄гыс ёхталасум, юн универ­си­тетт э̄лаль ханищтылум.
Спектакль суснэ ма̄хум халт са̄в ня̄врамыт о̄лсыт, та̄н ма̄гсыланыл сосса мирыт ща̄нь ла̄тӈаныл ханищтан ва̄рмаль ос пēс накыт ва̄нэ тэ̄ла аквтох ёмасыг о̄лнув. Тамле тэ̄­лат ты ёмащакв номсах­тым ва̄рвēсыт, артистат хорамыӈ маснутытыл масхатым о̄лэ̄гыт, нё̄тнэ та̄ныт са̄ӈквылтапыл са̄ӈквылтавет. Пыгыт та̄нки са̄ӈквылтаӈкве ха̄сэ̄гыт, ам э̄рыг та̄ныт ощатахтым хӯнтлысум. Тот воссыг нэ̄мат мо̄т торас суй ат э̄ри. 
Театрыт рӯпитан ма̄хумн ам пӯмащипа ла̄тыӈ ла̄вēгум, йильпи ёнгыт вēщкатыг вос ва̄рияныл, нэ̄мат лю̄ль нак та̄н палтаныл ул вос ēмталы, пуста̄гыл э̄лаль вос о̄лэ̄гыт!
Театрыт рӯпитан хо̄тпат ма̄н ялпыӈ хо̄тала­ныл кастыл янытлыянӯв ос са̄в щунь, са̄в со̄т вос о̄ньщēгыт. 
Тамара МЕРОВА
