
Ты та̄л лӯпта э̄тпос 28 хо̄талэ̄т Ева Шмидт 65 та̄лэ то̄влынӯв. Ос тав хотталь ловумтаме па̄сыл ань аквхуйплов та̄лыг ты ēмтыс. Тэ̄лы Бело­ярский ӯст о̄лмувт тав рӯпитам архивколн щалтсасӯв, ты кол Ева Шмидт ё̄рēтыл пӯсвес.
Тав 1948 та̄л лӯпта э̄тпос 28 хо̄талэ̄т Венгрия ма̄т Будапешт ӯст самын патыс. А̄щагеща̄няге а̄гитэ̄н Еваг намтыстэ̄н, пыгēн ос Адам намыл. 1966 та̄лт тав художественный учи­лище а̄стластэ, тувыл Будапештский универ­ситетт та̄ра тит специ­альность щирыл э̄лаль ханищтахтуӈкв патыс – венгр ла̄тыӈ ос ли­тература, английский ла̄тыӈ ос литература. Титыт курсыт мо̄т фа­культетн минас, фин­но-угроведение, этно­графия ос фольклор ханищтас. Та универ­ситетт ханищтахтамēт 1969-1970 та̄лыгт Ле­нинград ӯсн ялыс, тот ханты ла̄тыӈ ханищ­тас. Тот о̄лмēт студен­тыт ёт тэ̄лы Тугияны ос Полноват па̄влыгн ялыс. Та па̄сныл ты тав хан­ты ма̄хум ёт ва̄йхатуӈкв патыс.
1984 та̄лт ЦК КПСС яныг кӯщаитн хан­сум. Ос 1992 та̄лт Бело­ярский ӯст архив-кол рӯпитаӈкв о̄вылтахтас, ты кол кӯщаиг Ева Шмидт патыс. То̄нт тав ётэ рӯпитам А̄с ма̄хум (ты Тимофей ос Татья­на Молдановыг, Людми­ла Хомляк, Тамара Пят­никова ос мо̄т хо̄тпат) ханты мир пēс йис потраныл, мо̄йтаныл акван-атуӈкв патсаныл. Та юи-па̄лт Ха̄льӯст архивкол пӯсвес.
Ты яныг учёныиг о̄лум хо̄тпа сака са̄в по­тыр атыс. Мо̄йтыт ос пēс потрыт потыртам ма̄хум пуссын тинан по̄слуманэ, пуссын ак­въёт 400 щё̄с по̄слыс, 300 арыгтем потыр «дикто­фоныг» ла̄внэ ищхӣпыӈ утын хассанэ. Са̄в по­тыр нас нэ̄пакн хансым о̄лэ̄гыт.
Ань та архив-колт Та­мара Романовна Пят­никова кӯщаиг о̄лы, тав ла̄выс: «Ева сака ёма­щакв ос са̄в рӯпитаӈкв ха̄сыс. Потыртаве, хотты ма̄нь па̄вылт яныгпа̄ла хо̄тпа о̄лы, тав о̄влэ̄т та хо̄тпа ёт потыртахты, титыглахты – тав ётэ хунь хо̄нтхатыглахтуӈкв ро̄ви. Тувыл ущ тав палтэ мины. Кос хоты хо̄тпа ёт хо̄нтхаты, акваг са̄в потыр ман мо̄йт та хо̄тпаныл хансы.
То̄ванакт сака э̄лы ма̄т о̄лнэ ханты ма̄хум палт яланта̄лыс, рюкзаке ёма­щакв щё̄питытэ, по̄слын ут, хаснэ ут, тина ва̄рнэ ут пуссын ёт-выганэ, ёт та харттыянэ. Са̄в вēрыста ла̄глыл ё̄мыглас. Ювле ёхты, татем ва̄гтал патнэ̄тэ, ос ма̄н тавēныл нэ̄мхуньт ща̄ргын ла̄тыӈ ат хӯлыгласӯв. Яныг хо̄тпанув пуссын янытла­санэ, э̄руптасанэ. Сака ёмас сымыӈ хо̄тпаг о̄лыс».
Хунь тав а̄тимыг ēмтыс, Венгрия ма̄ныл нила хо̄тпа та архив-колн ёхталасыт, та̄н Еван атым потрыт копияг ва̄рсаныл ос пуссын ёттотсаныл, ань та̄н Вен­герский Академия наук языкознание институтт тот хо̄т о̄лэ̄гыт.
Ева Шмидт ханты ла̄тӈыл сака ёмащакв потыртас, ма̄ньщи ла̄тӈыл о̄с ха̄сыс. Аквхуй­плов та̄л округувт о̄лме сыс наука ма̄гыс сака са̄в рӯпата ва̄рыс. Ань Бе­лоярский ӯст рӯпитан архив-кол тав намēтыл пиным о̄лы. Тав ётэ рӯпитам ма̄хум таве пус­сын номияныл.



Ева Шмидт более 11 лет возглавляла архив северных ханты в городе Белоярском. Именно по ее инициативе в нашем округе были открыты фольклорные архивы в п. Березово и Белоярском. В 1984 г. она написала письмо в ЦК КПСС о необходимости создания архивов в Ханты-Мансийском округе. Сейчас ее первые ученики сами стали учеными и имеют научные степени и звания. Вклад этого великого ученого еще не до конца оценен, т.к. собранный ею материал еще не расшифрован, а это более 400 часов видеозаписи, 300 часов аудиозаписи, несколько тысяч страниц расшифрованных текстов.
