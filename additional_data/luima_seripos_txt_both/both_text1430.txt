

	Вāгтāл товлагумтыл но̄х вос 

	лапнувум,

	Мā янытэ̄тыл вос кāсаланувум,

	Пēс йисыӈ мāхманув тох 

	яласа̄лмыт,

	Кислаквыӈ мāкēв тāн, соль, 

	мувылта̄лмыт.

	 

	Ты хāйтнэ тулыт тāн нумыл 

	ялманыл,

	Ты миннэ тулыт 

	ёл-хультупта̄лманыл,

	ё̄раныл-мӯтраныл То̄румн 

	туп вāвēт,

	Нāй-О̄тырыт наманыл 

	ат ёрувлавēт.

	Тāн о̄ньщум мутраныл 

	хоталь минасыт?

	Хо̄т, хотты йисыт сыс та̄н 

	тыпыгласыт?

	Манрыг тыхо̄тал мāн 

	но̄х ат лапēва?

	Манарын, хотьютытн 

	ёл-пувавēва?

	 

	Āти, тāн э̄рганыл о̄с сумылласыт,

	Тāн пинум лāтӈаныл 

	но̄х-лапаясыт,

	Мāньщи мирув аквтоп 

	товлыӈыг ēмтыс,

	Хунь пēс мāхум потрыт 

	хӯнтамлаӈкв вēрмыс.

	 

	Э̄ква-пыг пыгрищ о̄с 

	но̄х-ялтуптавес,

	Тав мӯтраӈ номтēтэ 

	ат тыпылтавес,

	Паль о̄щнэ хо̄тпан тав хӯлуӈкв 

	патаве,

	Сам о̄щнэ хо̄тпан тав ка̄сала̄лаве.

	 

	Товлагум вāгталыг, 

	но̄х ат лапēгум...

	Я̄тил мāм хосыт ам 

	щāгтым ё̄мēгум!

	Нāй-О̄тырыӈ мā-витт 

	матъёмас о̄лэ̄гум,

	Мир о̄лнэ хо̄тал 

	То̄румныл по̄йкщēгум.

	 

	Светлана Динисламова

	 



Стихотворение о родном крае
Светлана ДИНИСЛАМОВА 
