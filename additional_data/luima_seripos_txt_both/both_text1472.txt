

	Ка̄пъя э̄кваг-о̄йкаг о̄ньщасыг хӯрум пыг. Яныг пыгēн нэ̄ӈ, ня̄врамыӈ о̄лыс.  Кит пыгаге нэ̄ ат о̄ньщасы̄г. Хоса ман ва̄ти о̄лсыт, Нё̄рт яласасыт. Э̄кватэ а̄тимыг ēмтыс, ань вуньщалыг та минас. Арыгтас хӯрум пыге ёт ос мане. Та о̄лсыт, та о̄лсыт.  Я-а, маныр ва̄руӈкв.  Тувыл ань Ка̄пъя о̄йк 

	ань Я̄ӈкыӈ ща̄рыщ ва̄тан юрт тотуӈкв та минас.

	Таӈкыр хаслы хӯрум хо̄пт кēрыс, та минас. Хоса ман ва̄ти яласас, ёхтыс, хӯрум пыганэ о̄ньгыл тотсанэ. Минаме порат, ань нэ̄тэ Я̄ӈкыӈ ща̄рыщ ва̄та 

	хӯрум апщитэ̄н ла̄выс: 

	– Тах ты миннэм хӯрмит  тув на̄н ёхтэ̄н тув, ань Ка̄пъя о̄йка па̄лт. Са̄лыт тыгле тотъянув. 

	Хоса ман ва̄ти о̄лсыт. Та 

	о̄лэ̄гыт. Та хурип ёмас кӯтюв о̄ньщасыт, са̄лы кӯтюв. Со̄тыр са̄лы палт кēтъяныл, акв щёс мӯвылматы, юв ёхты. Ёмас ке, лэ̄г хосги.  Ос ат ке а̄ртми: хотты сурты, хотты па̄сыг кональ 

	ке мины - та щӣньги. Китыг
	лаве, нас щӣньги. 

	Ань о̄ньганыл ёхтуме хӯр-мит тӯя, та хурип ёмас са̄лы 

	кӯтьваныл ань са̄лыяныл палт кēтсаныл. Ань Ка̄пъя о̄йк тав кēтытэ. Са̄лы кӯтюв миннэ э̄лы-па̄лт, са̄лыт палт иӈыт мины.  

	Пыганэ нупыл ла̄ви: 

	– Ялэ̄н сар, ман тыкем сун, 

	тыкем ва̄рмаль, тыкем то̄с йӣв, тыкем са̄йт йӣв тотэ̄н. 

	Пыганэ минасыт. Кӯтюве 

	ялыс, са̄лыянэ палт ёхтыс. Я-та:

	 – Пӯнякве-пӯня, 

	Со̄тыр са̄лы пӯӈ ло̄мтмēн,  

	Ма̄сйӣв та̄лыӈ тыныӈ лэ̄гын 

	Тыщир хосгēлн.

	 Ма̄сйӣв та̄лыӈ та̄глыӈ лэ̄гын 

	Тыщир хосгēлн. 

	Кӯтюве ат хосгитэ, лэ̄ге ат хосги. Номсы, маныр ēмтыс. 

	–Сӯй пил лӯпта ма̄нь нēлмы-кен ню̄витэ̄лн. 

	Кӯтюве о̄с нēлме ат ню̄витытэ. 

	– Я-та, во̄рин куккук ӯлыӈ 

	туркен вос суйтыглы, лай. Во̄р 

	хулах ӯлыӈ туркен та̄рата̄лэ̄лн. 

	Кӯтюв ат суйтыглы. Ты маныр ēмтыс? Та о̄лсы̄г, та о̄лсы̄г. 

	Я-а, пыганэ сысы кēтсанэ.  Хоса ман ва̄ти яласасыт. Ха̄ль ва̄тан но̄х-ёхтэ̄гыт. Я-а, сунсэ̄гыт, маныр тот на̄ӈки? Ань Ка̄пъя о̄йка хӯрум пыг пуссын аквъёт 

	но̄ӈхаль минэ̄гыт, сув йӣв 

	та̄глыӈ-та̄глыӈ суныл. Вущрам хо̄птыл кēрхатым, но̄ӈхаль хартавет. Та кос сунсэ̄гыт, ат 

	торгамтыяныл. Я-а, маныр 

	ēмтыс.

	– А̄мп по̄х щахыл та̄глыӈ ут

	Ул  та ёхтыглымēва.

	А̄щкēв аман хо̄т о̄лы?

	Хоталь миныгламкēтэ?

	Ёрнкол ань а̄тим. Сунсэ̄гыт, хӯрум сун ёлаль ты сӯлттэ̄гыт. 

	Та̄н хӯрум а̄пщи ёлаль ань та̄лматасыт. Ща̄нь о̄ньщам, а̄щ о̄ньщам хӯрум пыг та минэ̄гыт. Ха̄ль ва̄т ёлы-па̄лн ёхтысыт. Яныг ягпыганыл сӯлттымēтэ па̄л-ха̄льйӣве по̄ри утыгпас, тув хот-рагатас. Тот та ёхтувес, о̄втаӈ 

	па̄л-ха̄льйӣвыл тот  та тотыгпавес. 

	Китыг та сӯлттэ̄г, кит а̄пщи. 

	Акватэ о̄с ань сунэ̄ныл хот-рагатас. Пēс совъя ва̄ил о̄лэ̄гыт, совъя ва̄й ква̄лге хот-нирасаӈкв ёл-по̄йтыгпа̄лас. Тув о̄с та хультыгпас. Хультыгпас, о̄с та ёх-тувес. Тот та хультыс. 

	Ма̄нь а̄пщитэ̄н арыгтас. Я-а, хоса ман ва̄ти сӯлтты. Юил ты ёхтаве. Сунсы, ты ёхтаве. Ёхтуӈкв патвес, ань а̄хвтас осыл сунэ по̄ри хисатас. Хот рагатас. Та ха̄йты, та ха̄йты. Хоса ман ва̄ти ла̄глыл ха̄йтыс. 

	Аквматэ̄рт сунсы, ты ню̄саве, па̄нт а̄хвтас ёлы-па̄лн та щалтапас, тув ань тӯйтыгпахтас. Тот та хуи. Хоса ман ва̄ти хуяс. Нэ̄матыр суй а̄ти, нэ̄матыр а̄ти. Но̄х
	ква̄лыс, та сунсглахты. Нэ̄м
	хотьют а̄ти. Я-а, маныр ва̄руӈкв. Лай:

	– А̄щин о̄лум тыныӈ ма̄кем, 

	Хоталь хӯлянтыкēлум.

	Со̄тыр са̄лы ма̄нь пӯӈ-ло̄мтум

	Хоталь ню̄вумтаптувес?

	Та э̄ргыс, такви уре номсахтас. Та лю̄ляхо̄лас, номсахтас, э̄ргыс. Тувыл та ё̄мантас. Лай: 

	– А̄щум о̄лум ты̄ныӈ колъёр  

	Нас кос ё̄мыгта̄лылум.

	Тув минас. Я-а, хо̄лы ат о̄ньщēгыт, нэ̄матыр ат о̄ньщēгыт. Сунсыглахты. Хӯрыгсов ёл-пиныме, па̄нт а̄хвтас ёлы-па̄лна. Ня̄нь тот хуи, тыньщаӈ тот хуи. Я-а, маныр ва̄руӈкв?  Тэ̄нут хо̄нтас. Хоталь минуӈкв? Такви ат ва̄гтэ. 

	Та номсахтас, та номсахтас: «Мо̄т са̄лыӈ колна тув минэ̄гум, сар тув ялэ̄гум. Аман хоса минэ̄гум, аман ва̄ти минэ̄гум, тув ялэ̄гум».

	Та минас. Тув иӈыт ёхты. Са̄лы а̄ти, нэ̄матыр а̄ти, колъёр о̄с а̄ти.

	– По̄ри тулсып по̄ри юв

	Хо̄таль лакванта̄ламын,

	Сэ̄мыл тулсып сысы мины,

	По̄ри тулсып  по̄ри лакви.

	Са̄лыт ань по̄ри тотавет, по̄ри ва̄нтлэ̄гыт. Та ё̄мыс, та ё̄мыс. Э̄т ё̄мыс, хо̄тал ё̄мыс. Та ёхтыс, тув ёхтыс. 

	– Я-а, маныр ка̄с. Маныр 

	потыр, маныр ва̄рмаль, маныр ла̄тыӈ? 

	Та лю̄ляхо̄лас, лю̄ляхо̄лас.  

	– Со̄тыр са̄лы пӯӈ-ло̄мтув хот-а̄рмалтавēсыт.  Ка̄пъя о̄йк хӯрум пыг о̄лсӯв. Арыгтамум аква ам. Маныр ва̄руӈкв? 

	– Наӈ маныр ва̄рēгн?

	– А̄нумн таӈкыр хаслы хӯрум хо̄пт кēрен. Са̄кваляк сампа 

	хӯрум хо̄пт юил нэ̄гъянум. 

	Тувыл та майвес. Таӈкыр хаслы хӯрум хо̄птыл та сӯлтты. Лай:

	– Нё̄рин вальйӣв 

	нуми-па̄лныл, 

	Нумылнува ӯсувла̄лэ̄на,

	Нё̄рин ахвтас нуми-па̄лныл 

	Нӯмылнувыл минанта̄лэ̄на.

	Вущрам хо̄птанэ̄тыл ань ёлыл мины, ма̄  мощщакв нум-па̄лнылнув. Минаме э̄лы-па̄лт ла̄выс: 

	– Ты миннэм са̄тыт хо̄тал таӈкыр хаслы хӯрум хо̄птын юв ёхты. Са̄кваляк сампа хӯрум хо̄птын э̄лаль та минэ̄гыт. 

	Та хо̄птанэ̄тыл  та сӯлттас, та сӯлттас. Аман э̄т сӯлттас, хӯрум сӯлттас. Аквмартэ̄т, я-а, нумыл миннэ хулах ро̄ӈхувла̄лы: «Хувых». Хулах о̄йк ро̄ӈхувла̄лы. 

	– Ты хо̄тал хӯрмит хо̄тал ань, Ка̄пъя о̄йк са̄лыт во̄р ӯлтта ты уста̄вет тах. Во̄р ӯлтта ты тотавет. 

	Таӈкыр хаслы хо̄птанэ хот та та̄ратасанэ. Солвал сампа хӯрум хо̄птэ, са̄кваляк сампа хӯрум хо̄птанэ̄тыл э̄лаль мины.

	– Са̄кваляк сампа хӯрум хо̄п-тум,

	Солвал сампа хӯрум хо̄птум

	Ты ке кēрантыкēнум,

	Ты ке минмыгтэгина.

	Ха̄йтнэ(га) пув(ы)с нуми па̄лна

	Но̄халапанталэ̄н(а).

	Миннэ пувыс тулсып хольтыл

	На̄н ты лапантыкēн(а). 

	Тащир та минас. Хоса ман ва̄ти минас. Ос ань та са̄кваляк 

	сампа хӯрум хо̄птэ̄тыл юил та ёхтысанэ. Во̄р ӯлтта унсуӈкв ат вēрмысыт. Иӈыт а̄лымēгыт.  Я̄ӈкыӈ ща̄рыщ ва̄т хӯрум пыг са̄лы по̄сэ̄гыт. 

	Ка̄пъя о̄йк са̄лыт по̄сэ̄гыт. Ща̄няныл тай э̄ргим ӯнлы, хартаве. О̄ньге, тай, лю̄ньщим 

	ӯнлы. Ва̄гтэ, ань па̄нтэ арыгтас. 

	Хоса ман ва̄ти тащир минасыт. Я-а, а̄ӈкватас, па̄нтэ ӯнлы. Са̄ртын щё̄питам, ань хо̄лыянэ тахурип та̄к тыньщаӈ щё̄питас а̄лмаян щирыл. Па̄нтэ кисувлас, хо̄лыянэ та ёл-пинумта-санэ. Я̄ӈкыӈ ща̄рыщ ва̄т о̄ныпе, 

	лай: 

	– Манрыг ёл-по̄йтыгпа̄ласын наӈ? 

	– Ам тай ква̄лумпал хо̄птум 

	ань ка̄тэ тув пиныс, хот-утыг-паслум.

	 Ань ва̄нт сун хо̄птэ. Номсы, аманрыг. 

	– Наӈ тах ты ма̄нь о̄кка, ма̄нь са̄лын тах юв ёхты, лохащлах-туӈкв паты, наӈ ла̄вен: «Ты ань 

	тав ёхтыс».  Ва̄гтэ, па̄нтэ тах 

	ёхты. (Мощ хотнув ёрувласлум, 

	э̄лытнув итъямтахтасум.)

	 Па̄нтэ̄н ла̄ваве: 

	– Наӈ Я̄ӈкыӈ ща̄рыщ ва̄таӈ хӯрум о̄втаӈ пыг , хӯрум ня̄лыӈ пыг осма ёлы-па̄лт пуссын ня̄ланыл-ёвтаныл хот-яктэ̄н. Кӯтюв ке хормыгты тах, кон ул ква̄лэн. 

	Ань торгамтастэ. Тувыл аквматэ̄рт, со̄ль. Ва̄гтэ, ань па̄нтэ ты ёхты. 

	– На̄н ос о̄ньганылн ла̄вавен, са̄лыянын палт Ка̄пъя о̄йка 

	пӯӈ-ло̄мт ла̄кква ул вос минэ̄
	гыт.

	Ты Нё̄рыӈ ма̄, ты со̄втыӈ ма̄, аняг о̄ньщēн». Та минасыт. та̄лматасыт. Ня̄ланыл-ё̄втаныл ёт висаныл. Я-та, Ка̄пъя о̄йк 

	ма̄нь пыг та ро̄ӈхувла̄лым 

	сӯлтты.

	Ро̄ӈхувла̄лы, ань юв. Лай:

	– Са̄кваляк сампа 

	хӯрум хо̄птум

	Хо̄птанум вēрманта̄лэ̄гыт.

	Миннэ(га) пувыс нуми-па̄лныл 

	Ёл та патанта̄мыкем.

	Ха̄йтнэ(га) пувыс 

	нуми-па̄лныл, 

	Ёл та ёхтыгла̄лкема.

	(Мо̄йтанум ань ёрувлыянум.) Тащир та ёхтыс. 

	Таяныл ань Ка̄пъя о̄йк пӯӈ-ло̄мтаныл мӯвылтым та 

	сӯлттэ̄гыт ля̄льт. Ля̄льт 

	сӯлттэ̄гыт. Мо̄тан ня̄лэ кос хасмыгты, ня̄лэ хот-саквалы. Китыт кос хасмыгты, та̄нэ хот-то̄л
	маты. Хӯрмит кос хасмыгты, 

	ё̄втэ хот-саквалас. Пуссын тот та порсласанэ. Аман хоса тот ман ва̄ти пуссын тув та ра̄гматасыт. Я̄ӈкыӈ ща̄рыщ ва̄т хӯрум 

	а̄пщитэ. 

	Ё̄рнколн тув ёхтыс. Я-а, о̄ньге э̄кв ӯнлы, суйты:

	– Ка̄пъя о̄йка яныгса̄т, со̄тыр 

	са̄т са̄лы

	А̄пщикēнум по̄санта̄лэ̄гыт,

	Ма̄щтыр ва̄рнут ма̄нь ка̄ткēгум

	А̄пщиянум ва̄ранта̄лэ̄гум.

	Аквматэ̄рт ё̄рнкол ань курсалтаӈкв патвес. Я-а, маныр ēмтыс, китыглахты.

	– А, тай окка са̄лы юв ёхтыс. 

	Ё̄рнкол а̄ви па̄лыг-пӯсвес. Я-а, Ка̄пъя о̄йк ма̄нь пыгрищ тот лю̄ли. О̄ньге харни щё̄льщи хурил ва̄рапахтас, та ояс. Са̄кваляк сампа хӯрум хо̄птэ̄тыл та кос 

	минас: но̄х-лапсы, ёл-патсы. 

	Юил ат ёхтытэ. Хоса ман ва̄ти 

	ня̄влыстэ, о̄ньге э̄кв сахитэ та вущкасас, ва̄й та вущкасас. Юил ат ёхтыстэ. 

	Хоса ман ва̄ти ня̄влыстэ, ты-а̄ти, юв та ё̄ӈхас. Юв ё̄ӈхас, ань о̄ньге палт ёхтыс. Са̄кваляк 

	сампа хӯрум хо̄птэ о̄с э̄лаль тӯщтысанэ. Ка̄пъя о̄йк а̄ще ма̄-ло̄мтна, вит-ло̄мтна, ань о̄ньге ювле та тотастэ. 

	Хоса ман ва̄ти минасыг. Та о̄лум ма̄нылн ёхтысыт, о̄ньге ань пыгрищиӈ та̄гыл. Са̄т я̄ӈк тӯщтысы̄г, са̄т хансаӈ тӯщтысы̄г. Юв ёхтысы̄г, йирыг 

	та тӯщтысанэ̄н.

	– Няӈра турпа тӯрыӈ вот,

	Во̄т вос ва̄рсанта̄лнувын.

	Няӈра турпа тӯрыӈ во̄т(а)

	Во̄т вос хо̄игла̄лнува.

	Я̄ӈк ща̄рыщ ва̄та ва̄танувл

	Ул вос ёхтала̄лнувкве.

	Та щирыл э̄ргыс. Тувыл та йирхатсы̄г. Я̄ӈк са̄т тӯщтысы̄г, са̄т хансаӈ тӯщтысы̄г. О̄ньгēн 

	э̄кв ат ёхтыс. А̄пщиянэ порславēсыт. Тэ̄нки э̄лаль

	ань та щунēг, ань та о̄лэ̄г.  

	 

	Ты мо̄йт а̄нумн Мария Васильевна Тасманова 2004 тал порат мо̄йтыстэ. Мария Васильевна а̄пщитэ̄нтыл о̄лэ̄г. А̄пщитэ наме Алексей Васильевич Тасманов. Тэ̄н  Лэ̄пла я̄ 

	талихт пēс Миран-Ващка 

	па̄вылт о̄лэ̄г, йильпи кол 

	мо̄лтыт тув ӯнттысы̄г. 

	Но̄т ос щунь тэ̄натэ̄н. Пупга
	нэ̄н-То̄рманэ̄н вос ӯрга
	лавēг. Пуста̄гыл вос о̄лэ̄г. 

	Анна Алгадьева

	 



Жилы-были муж с женой. Было у них три сына. Старший был женат. Двое младших не женаты. Держали они более тысячи оленей. Жена его умирает.  Через какое-то время мужчина с Капъи  женится на другой женщине. А она, когда уезжала из дома, сказала своим братьям, чтобы через три года приехали за ней и перегнали оленей на свою сторону. Время летит быстро. Через три года приезжают братья мачехи, убивают двух старших братьев и их отца, угоняют оленей и жену старшего брата вместе с ребёнком тоже забирают с собой.
Младшему сыну мужчины с Капьи удаётся спастись. Он идёт в соседнее стойбище, просит дать ему оленей, чтобы догнать похитителей.
Ему дают трёх быков цвета мха и трёх быков с глазами цвета соли. Долго ли, коротко ли догоняет своё стадо, расправляется со всеми братьями мачехи.  Она сама убегает в лес.
А младший сын мужчины с Капьи со своим  стадом и женой старшего брата возвращаются  к себе на родину.
Чтобы в дальнейшем жизнь была спокойной, они приносят в жертву семь белых оленей, семь пятнистых оленей. Так в здравии и живут по сей день. 
Анна АЛГАДЬЕВА
