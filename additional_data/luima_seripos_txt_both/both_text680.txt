

	Ка̄сыӈ та̄л ва̄т са̄грапнал саквалан э̄тпост Хулюмсунт школат ханищтахтын ня̄врамыт халт ФОК колт футболыл ёнгын касылыт ва̄рыглавет. Ты касыланыл «Кожаный мяч» намыл намаим о̄лы. 

	Акв са̄т сыс 1-11 класс пыгрищит халанылт ёнгēгыт, ё̄раныл а̄рталэ̄гыт ос но̄х-патнэ классыт мӯйлупсал мивет. Садикн юи-о̄выл та̄л ялантан пыгрищит о̄с ка̄сыӈ та̄л о̄выл классыт ханищтахтын пыгрищит ёт ё̄раныл а̄рталаӈкв ёхталэ̄гыт. Пӯмащ сунсуӈкв, хунь щар ма̄нь  утквет  ёнгēгыт. 

	То̄ва порат та̄нки воротанылн мечик са̄ӈхасаӈкв вēрмēгыт, то̄ва та̄л садик но̄х-паты.  Ты та̄л о̄выл класс но̄х-патсыт.  2-4 классыт халт 4 класс но̄х-патыс. 5-8 классыт халт 7 классыт ханищтахтын пыгрищит юртаныл ёлымтасаныл. 9-11 классыт халт 9 класс но̄х-патыс. 9 классыт ханищтахтын пыгрищит ты та̄л атынтыг но̄х-патыс.   

	Футбол (ёныг) – хум ма̄хум та̄н ёнгиланыл. Ня̄врамыт ёнгын э̄лы-па̄лт ЛПУ организацият рӯпитан ма̄хум халанылт кассыт, газокомпрессорный служба ма̄хум но̄х-патсыт. 

	Футбол тренерыг Д.Ю. Омельченко о̄лы.  Ня̄врамыт тав палтылэ ялантаӈкв ка̄сащēгыт, ханищтан хумияныл э̄руптыяныл. Яныг ма̄хум о̄с ка̄сыӈ хо̄тал ӣтипа̄лаг рӯпатаныл юи-па̄лт спортзалт поргантэ̄гыт. Хо̄ӈха спорт нупыл ка̄сащи, луве-саме та̄ксарыг яныгми, пусыг о̄лы. Пусыг ке о̄лы – ё̄рыг о̄лы.

	 

	Анна Алгадьева

	 



В Хулимсунтском физкультурно-оздоровительном комплексе прошли ежегодные соревнования по футболу «Кожаный мяч», в которых участвуют мальчишки с 1 по 11 классы. Активное участие ежегодно принимает подготовительная группа детского сада, их соперниками становятся первоклассники. Случается, что частенько победу одерживают дети из детского сада.   
Открыли соревнования сотрудники службы газокомпрессорной станции Сосьвинского ЛПУ. Первое место среди работников заняла Газокомпрессорная служба (служба ГКС). Тренером футбольных команд является Д.Ю. Омельченко. Дети с удовольствием ходят к нему на тренировки.  
Кто любит спорт, тот здоровым вырастет! Если здоровым будет – значит, сильным будет!
Автор А. Алгадьева
