

Мария Владимировна Ситникова Сургут ӯст са̄в та̄л о̄лы, «Пēс Сургут» нампа музей колт ма̄щтырыг рӯпиты. Та̄н, тот рӯпитан ма̄хум, са̄всыр ялпыӈ хо̄талыт ва̄рыглэ̄гыт, пēс ва̄рмалянув, пēс наканув ӯст о̄лнэ мирн суссылтыяныл.

	 


		Мо̄лты та̄л мēн тав ётэ хо̄нтхатыгласмēн. Ма̄ньщи ла̄тӈыл хоса потыртасмēн. Ань та потрумēн 8 март нэ̄ хо̄тпат янытлан хо̄тал кастыл ам ущты ма̄ньщи газетавт ты хансылум.

Яныгмам поратэ 

урыл 

		Мария Владимировна 1945 та̄л лӯпта э̄тпос 2 хо̄талэ̄т Ха̄льӯс район О̄лттумп па̄вылт самын патыс. Оматэ – Анисья Тимофеевна Мойбурова, а̄ще ос рущ хум о̄лыс. Анēкватэ Матрена Савельевна (а̄ги о̄парищ наме щирыл – Гоголева) ос о̄патэ Тимофей Петрович Тоболдино па̄вылт о̄лсы̄г. Мария Владимировна яныг анēкватэ Сӯкыръя па̄вылныл о̄лыс, а̄ги о̄парищ наме – Сайнахова. Ха̄йталыма юи-па̄лт О̄лттумпын тотвес. Тав хоса нот, яныгса̄т акв та̄л, о̄лыс.

А̄ще урыл

		Мария Владимировна а̄ще Владимир Михайлович Иванов Тӯпыл (Тобольск) ӯсныл о̄лыс. Та̄н хӯрум рущ ма̄ньлат хумыт  Ягримт рӯпитасыт, тувыл та̄н ма̄нь па̄влытн рӯпитаӈкв тēтыглавēсыт. Акв юртаныл Анисья ма̄ньщи а̄ги та ка̄салам, тэ̄н акван та о̄лмыгтасы̄г. То̄нт а̄ги хо̄тхуйплов та̄лэ ущ то̄влыс.

		Ща̄нēн рущ хум ва̄руӈкв щар ат та̄ртвес кос. Ос а̄ги оматэ ла̄тыӈ хӯнтлуӈкв щар ат патыс. Са̄тхуйплов та̄лэ то̄влыс, о̄выл а̄гитэ Мария самын та патыс. Оматэ, увщиянэ, э̄щанэ нэ̄мхотьют тав ётэ потыртаӈкв ат патсыт, пуссын кантмувēсыт.

		Мощ о̄лсы̄г, тувыл хум полщил ва̄рима. Тав ла̄пкат рӯпитас. Аквмат порат ты ёхтысыт. Маныр ла̄пкат о̄лыс, пуссын ёмащакв ловиньтавес, ла̄ввес – са̄в пормас ос тэ̄нут ат то̄вылхаты. Хотталь та тотвес.

		Тав ат та̄лн каснаколн ӯнттувес. Та̄ртыма юи-па̄лт щēмьятэ палт ювле ёхтыс. Ос та̄ра Ня̄щхамво̄льн рӯпитаӈкв тēтвес, э̄кватэ тав ётэ минас, тэ̄нут па̄йтнэ хо̄тпаг тот рӯпитаӈкв патыс. А̄гитэ̄н анēкватэ палт хультуптастэ̄н. Аквъёт хоса о̄с ат о̄лсы̄г, хум ва̄т та̄лэ ат то̄влыс, илттыг а̄тимыг ēмтыс. Э̄кватэ хӯрум ма̄нь ня̄враманэ ёт тактēт хультыс.

Анēкватэ палт 

яныгмас

		Мария анēкватэ̄н сака э̄руптавес. Тав палтэ о̄лме порат, а̄ги акваг ма̄ньщи ла̄тӈыл потыртаӈкв ханьщувлас. Анēкватэ ма̄щтырлаӈкв сака ха̄сыс. Мария Владимировна потыртас: «Анēквам ю̄нсхатуӈкв ӯнты, ам тав нупылэ тэ̄лам а̄тим. Тав во̄раяӈкв, хӯл алыщлаӈкв такви ялантас. Омагум-а̄тягум ляпат а̄тимыг, нэ̄матарыл та порат ат пӯмщалахтасум. То̄ванакт анēквам ёт тит са̄т во̄рт о̄лымēн, тот пум ва̄римēн».

		Школан миннэ пора хунь ёхтыс, а̄гирищ А̄нъя па̄выл школат ханищтахтуӈкв патыс. Ӯщлахтын пора хунь ёхты, Маша та̄ра анēкватэ палт мины, тот о̄лы.

Лēккарыг 

ханищтахтас 

		Школа а̄стламе юи-па̄лт Мария Владимировна Ханты-Мансийск ӯсн ма̄нь лēккарыг ханищтахтуӈкв минас. Медучилище юи-па̄лт Саранпа̄вылн рӯпитаӈкв тēтвес. Ётыл мощ Ха̄льӯст рӯпитас. 1965 та̄лт яныг а̄гитэ самын патыс.

		1969 та̄лт Сургут ӯсн рӯпитаӈкв минас. А̄гитэ оматэ палт хультуптастэ. Та яныг ӯс пӯльницат рӯпитаӈкв о̄вылтахтас. Ос яныг ӯст о̄луӈкв ос рӯпитаӈкв сака та̄рвитыӈ о̄лыс, о̄лнэ кол ат о̄ньщис, рӯпататэ̄т мощща олныл ойтвес. Тувыл газоперерабатывающий заводт рӯпатал майвес. Тот хус та̄л рӯпитас. Тох яныг ӯст та ӯнтхатас.

Рӯтанэ урыл

		Акв та̄л А̄нъян юв минас. Оматэ то̄нт 49 та̄лэ то̄влыс, тав ма̄ньщи хум ва̄рыс, ты хуме сака аис ос алхатас. А̄гитэ̄н ла̄ввес, Сургут ӯсн тав ётэ пуссын вос минэ̄гыт. Оматэ та ка̄сащас. А̄пщитэ, э̄ще, такви а̄гитэ ос оматэ пуссын яныг ӯсн та ва̄нтлуптасанэ.

		То̄ванакт оманыл хоса юн а̄тим, ёхты, ла̄ви, я̄ ва̄тан ялум, тот вит нупыл сунсым хоса ӯнлыс. Мария Владимировна оматэ урыл тох потыртас: «Тав яныг ӯст о̄луӈкв та̄ра ат ханьщувлас. Рӯпата хо̄нтыс, рӯпитаӈкв патыс. О̄влэ̄т ма̄н пуссын вагончикыт о̄лсӯв, ётыл колыл майвесӯв, ла̄кква та о̄лмыгтасӯв. Омам 77 та̄лэ мус о̄лыс, 2004 та̄лт а̄тимыг ēмтыс.

		Ам амти ань са̄в апыг о̄ньщēгум, щар яныг апыг а̄гим такви тит ня̄врам о̄ньщи. Ма̄н пуссын хум ва̄руӈкв молямлэ̄в. А̄пщим о̄с тыт о̄лы, тав лов та̄л а̄нумныл ма̄ньнув. Э̄щум тыт, «Пēс Сургут» нампа колт, ам ётум рӯпиты».

		Мария Владимировна Ситникова ань намыӈсуиӈ хо̄тпаг о̄лы, са̄всыр яныг нам о̄ньщи. Ма̄щтырлаӈкв сака ха̄сы, ма̄ньщи супыт, нуйсахит, пуӈк то̄рыт пуссын ю̄нтуӈкв ха̄сы. Ма̄ньлат а̄гит ю̄нсхатуӈкв ханищтыянэ.

		Ань 8 март нэ̄ хо̄тпат ялпыӈ хо̄тал кастыл «Пēс Сургут» нампа музеиӈ ма̄т рӯпитан нэ̄квет, а̄гит пуссын янытлыянӯв. То̄румн-О̄тырн вос ӯргалавет, пуста̄гыл э̄лаль вос о̄лэ̄гыт.




Мария Владимировна Ситникова – победитель многих крупных выставок и фестивалей национальных культур.  Манси по национальности, она родилась и выросла в Берёзовском районе деревне Алттатумб. О своей  жизни и судьбе матери она рассказала мне на празднике коренных народов Севера «Тылащ поры» в Сургуте.
До войны Алттатумб был достаточно крупным  поселением. Находился недалеко от посёлка Игрим, где находилась продуктовая база, которая снабжала продуктами  питания все близлежащие деревни. Оттуда и направили работать троих молодых людей в эту деревню. Все они были русские. Один из них среди жителей деревни заприметил молодую мансийскую девушку Анисью Мойбурову, которую попросил выйти за него замуж. Но все родные девушки стали против этого брака, так как девушке было всего шестнадцать лет. Несмотря на все запреты, молодые стали жить вместе. И когда Анисье исполнилось семнадцать лет, летом 1945 года она родила первенца – дочку Марию.
Отец работал в деревенском магазине продавцом. При очередной ревизии выявилась огромная недостача. Отца арестовали. По решению суда ему дали пять лет тюрьмы. Когда он вернулся, его сразу направили работать в Няксимволь. Вместе с ним поехала и жена. Свою дочь они оставили на попечении бабушки.
Эти годы Мария Владимировна вспоминает особенно трепетно.
- До школы я жила у бабушки. Летом мы уезжали с ней на покосы и жили там до двух недель. Бабушка сама охотилась, рыбачила и добывала уток. Вечерами постоянно что-то шила. Но меня тогда это совсем не интересовало. В школу я пошла в деревне Анеево.
После окончания школы Мария поехала учиться в Ханты-Мансийское медицинское училище. Оттуда её направили работать сначала в Саранпаульскую больницу, а затем в Берёзово. Но судьба закинула её в Сургут. В тот тяжёлый период зарплаты были мизерные. Устроилась работать на газоперерабатывающий завод. Проработала там двадцать лет. И только когда ушла на заслуженный отдых, пришла работать в Дом народностей Севера в «Старом Сургуте». Пришлось осваивать различные техники мастерства. Но в последние годы Мария Владимировна придерживается традиционной технологии. Шьёт так, как когда-то в детстве шила её бабушка.
Сейчас имя Марии Владимировны Ситниковой звучит как имя одного из лучших мастеров округа. Она не раз выходила победителем в различных мероприятиях – выставках, межрегиональных фестивалях, городских конкурсах. В 2012 году ей было присвоено звание «Мастер народных промыслов Югры».
