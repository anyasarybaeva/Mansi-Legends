

	Ха̄льус район Восыӈтӯр па̄вылт ма̄ньщи э̄ква о̄лы – Ульяна Ивановна Неттина, а̄ги о̄парищ наме Анимова. Тав урēт «Лӯима̄ сэ̄рипос» газетат (7 сентябрь 2012 та̄л, №25) Александр Васильевич Вьюткин хансыглас. Ты э̄тпос о̄выл хо̄таланэ̄т ам Восыӈтӯрн ялсум, Ульяна Ивановна колн щалтсасум, э̄ква уральтаслум. Тав ань Света а̄гитэ ёт о̄лы, ма̄н мощ потрамасӯв, ӯнлахо̄лсӯв. Ульяна Ивановна ма̄ньщи ос рущ ла̄тӈыл са̄всыр э̄ргыт ва̄нэ̄тэ, мощ э̄ргыс. На̄н ань э̄лаль тав потре ловиньтэлы̄н.

	 – Ам Шайтанка па̄вылт 1940 та̄лт яныг по̄ль э̄тпос о̄выл хо̄талэ̄т самын патсум. Омам Татьяна Ионовна, а̄ги о̄парищ наме Шесталова, Ялпыӈнёл па̄вылт самын патыс. А̄щум Иван Тимофеевич Анимов, тав яныг хо̄нт порат порслувес. Наме ань клубув по̄хат лю̄льнэ па̄рт тармыл хансым о̄лы. Ам хӯрум каӈк о̄щсум – Семён, Данил ос Савва. Яныг каӈкум хо̄нт порат порслувес. Мир тэ̄та̄л о̄лме порат Савва каӈкум хотталь щалтыс, матырмат а̄гмыл а̄гмыӈыг ēмтыс. 

	О̄йкам ханты хум, Тэ̄к па̄
	вылныл о̄лыс, хосат а̄тимыг 

	ēмтыс. Мēн ат ня̄врам о̄нь-щигласмēн, ань китгагмēн 

	о̄лэ̄г – Ваня ос Света. Ваня пыгум Ха̄льӯст о̄лы, хунь мар
	щумлаве, ам палтум ёхталы. 

	Светам ам ётум о̄лы, а̄ги
	рищ о̄ньщи. 

	Тыт, Восыӈтӯрт, ферма о̄лыс, 

	са̄в ӯйхул тот о̄щвес. Фермат 

	ам са̄в та̄л рӯпитасум, ветери
	нарный фельдшерыг о̄лсум. 

	Ӯйхулыт пусмалтасум, при
	вивкатыл манос тэ̄рпиӈ ю̄н-тупытыл ва̄рыгласанум. Акваг уральтасанум, пуссын пуста̄гыл вос о̄лэ̄гыт. Ӯнттын пора
	ныл ёхты, та̄нанылн нё̄тсум. Пенсиян миннэм юи-па̄лт, 1990 та̄лыт порат, ферма лап-пантвес. Ӯйхулыт пуссын хотталь ла̄кква-хартата̄лвēсыт, то̄-ват порслувēсыт. 

	Ам ань тыт па̄влумт та о̄лэ̄гум. Телевизор о̄ньщēгум, сунсэ̄гум, ӯнлахо̄лэ̄гум. То̄-ванакт кон-ква̄лсэ̄гум, кон 

	мощ ё̄мыгтэ̄гум. Э̄лнаӈ матыр щаквщисум, ма̄ньщи суп 

	ю̄нтсум, ва̄рыгласум. Пасан 

	ман улас тармыл пиннэ са̄всыр

	салфеткат сагыгласум, ань тай 

	матсум. Тӯяг 75 та̄лум то̄в-лыс. Рӯтанум ёхталасыт, ма̄н 

	тыт йӣквсӯв, э̄ргысӯв. Акваг 

	ёмас щирыл о̄лсӯв, ань о̄с 

	ёмащакв о̄лэ̄в, нэ̄мхотьют лю̄ль ла̄тыӈ ат ла̄вса̄лы. 

	О̄лнэм палытыл хо̄тпа нупыл 

	ёмас номтыл потрамасум, 

	пуссын аквъёт мовиньтасӯв, ощхульласӯв, э̄ргысӯв. Ань хо̄тпа ка̄салэ̄гум, сыныгтавем, ам ётум потрамēгыт. Кон те 

	ква̄лсэ̄гум, ма̄хум ва̄ганыл, ам лылыӈта̄гыл о̄лэ̄гум, ё̄мыгтэ̄-гум. Ка̄сыӈ хо̄тпа э̄руптылум, 

	ам о̄с э̄руптавем. Тыныӈ коянум, со̄рниӈ коянум, пуссын пуста̄
	гыл вос о̄лэ̄гыт.

	 

	А̄ги Э̄рыг

	Ӯйрищ во̄ӈхат-а сэ̄мыл 

	колын-а

	А̄щум тыналавēсум-а. Ань ам 

	колумта-га акв па̄лэ̄та-га

	Посыӈ уля-га ханыла̄лы.

	 

	Со̄рниӈ нэ̄пак-а,  тыныӈ 

	нэ̄пак-а

	Ам ты нэ̄га-га о̄ньщиг ла̄лэ̄гум.

	Кай ты э̄ргыг-га ла̄ви, ла̄ви

	Со̄ль ты ма̄нага о̄лыглалэ̄в.

	 

	Тыныӈ коюм-а, со̄рниӈ  коюм-а

	Ам ты нэ̄га-га о̄лыглэ̄гум.

	Ка̄йты э̄ргыг-а со̄рниӈ 

	ва̄рмаль-а 

	Ам ты нэ̄гаг-а о̄лыглэ̄гум

	Ам ты э̄ргыгала̄-лыглэ̄гум-а

	Ам ты э̄ргыг-а о̄ньщиглэ̄гум.

	 

	Со̄рниӈ коюм-а,  тыныӈ коюм-а

	Ам ты нэ̄гаг-а о̄лыгла̄лэ̄гум 

	Тыныӈ коюм-а, со̄рниӈ коюм-а

	Ам ты нэ̄гаг-а о̄лыгла̄лэ̄гум... 

	Ленин О̄йка урыл

	Ленин о̄йка-га, со̄рниӈ 

	о̄йка-га

	Ма̄н ты тав ля̄ге о̄лыгла̄лы

	Ма̄н ат та сунсыгла̄лылы

	Ма̄н та э̄ргыгала̄лыглэ̄в...

	 

	Колхоз урыл

	Колхоз та̄л о̄луӈкве сака 

	лю̄ль о̄лнэ̄тэ,

	О̄лэ̄гум, номсэ̄гум, сака 

	лю̄ль о̄лнэ̄тэ.

	Колхоз нупыл сунсэ̄гум, мирыл 

	та̄н ялэ̄гыт,

	О̄лэ̄гум, номсэ̄гум, мирыл та̄н 

	ялэ̄гыт.

	 

	Мирыл та̄н ялэ̄гыт, са̄в ва̄ра
	пēгыт,

	О̄лэ̄гум, номсэ̄гум, са̄в ва̄ра
	пēгыт.

	Са̄в ва̄рапēгыт, молях а̄стапē
	гыт,

	О̄лэ̄гум, номсэ̄гум, молях а̄ста
	пēгыт...

	 

	Ульяна Ивановна ла̄ви, ты 

	э̄ргыт пуссын сака хосат. Э̄лнаӈ па̄вланыл клубыт концертыт о̄лыгламаныл порат, тав тот ва̄тихал э̄ргыглас, турсуе тамле нё̄тнэ, вит хольт ови. Ульяна Ивановна хо̄тпа нупыл сымыӈ э̄лумхо̄лас. 

	Света а̄гитэ оматēтэ э̄руптытэ, ӯргалытэ. Ты я̄тил ма̄ньщи хо̄тпавн са̄в ёмас, сымыӈ ла̄тыӈ ла̄вēв. Колта̄глэ пуста̄гыл вос о̄лы, На̄янэ̄н-О̄тыранэ̄н вос 

	ӯргалаве! 

	 

	Светлана 

	Ромбандеева

	 

	Хурит Ульяна Ивановна Света а̄гитэ ёт по̄слым о̄лы.



В п. Ванзетур Берёзовского района живет мансийская женщина Ульяна Ивановна Неттина, в девичестве Анимова. Родилась в п. Шайтанка Берёзовского района 1 апреля 1940 года. Мать звали Татьяна Ионовна Шесталова, родом была из д. Ялпыннёл павыл. Отец Иван Тимофеевич Анимов и старший брат Семён погибли на фронте во время Великой Отечественной войны.
Ульяна Ивановна немного рассказала о себе.
- Муж мой родом из п. Теги, по национальности ханты. У нас было пятеро детей. Я много лет проработала на ферме ветеринаром. В 90-х годах ферму закрыли, всех коров забили. С этого места работы я ушла на пенсию. Живём вместе с младшей дочерью Светланой.
Раньше я любила рукодельничать, шила традиционные мансийские платья, вязала крючком. Теперь ничего делать не могу. Телевизор смотрю, выйду на улицу, немного погуляю около дома. В апреле мне исполнилось 75 лет. Приезжали мои родственники, поздравляли меня, посидели, потанцевали. Раньше в клубе я иногда пела песни на мансийском и русском языке.
При встрече Ульяна Ивановна спела несколько песен на мансийском языке. Голос  у неё очень красивый. Я записала песню про невесту, о Ленине и про колхоз. Пожелаем ей и ее семье здоровья, радости, счастья!
Светлана Ромбандеева
