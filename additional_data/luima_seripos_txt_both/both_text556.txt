
Яныг таквс э̄тпост Сургутский район Русскинские па̄вылт ханты ма̄хум халт «Нюл-тахли»  акван-пӯхтым пēрщин касыл нампа ва̄рыглавес. Тох тав ханты ла̄тӈыл ла̄ваве, ма̄ньщи щирыл нас «Пēрщимēн» паты.  

Хуньт хосат аквтох соссаӈ ма̄хум аквписыг ё̄раныл а̄рталым пēрщисыт. Таима̄гсыл физкультура ос спорт Департаментыт рӯпитан кӯщаитын ты соссаӈ мир касылув мо̄лты но̄х-ялтуптаӈкв номылматвес. Ты пēрщин касыл щирыл та̄н та̄л сыс рӯпитаманыл юи-па̄лт ма̄нь таквс э̄тпост «Нюл-тахли» Санкт-Петербург ӯсн суссылтым тотыгласаныл. Тот са̄всыр каснэ ма̄хмытын ма̄н соссаӈ мир пēрщилув мӯстыс. Ань э̄лаль ма̄ньщит ос хантыт халт ялтуптаӈкв таве номсаве. 
Хум хо̄тпат Русскинские па̄вылт халанылт ё̄рыл а̄рталахтасыт, касыл округувт щар о̄выл щёс ва̄рыглавес. Пēрщин э̄лы-па̄лт па̄выл миркол хум Александр Сытов ла̄выс: «Хунь ты касыл ма̄н па̄влувт ва̄руӈкве щё̄питахтасув, па̄влыӈ ма̄хманув хот-ща̄гтсыт. Ань ты юи-па̄лт округув янытыл ты касылув э̄лаль ва̄рыглаӈкв патаве.  Яныг пӯмащипа ла̄тыӈ ам касыл щё̄питан ма̄хмытын ла̄вēгум». 
Губернаторув ва̄ӈын хо̄тпатэ палт рӯпитан советник-хум Михаил Савченко о̄с ла̄выс: «Соссаӈ ма̄хум ма̄гсыл ты касыл иӈ акв ёмас, э̄рнэ пӯмащ. Халынт ё̄рыл а̄рталахтын ва̄рмаль ма̄гыс на̄нан маныр нё̄тмил э̄рмыглы те – нё̄тэ̄в». 
Анатолий Тедорадзе, судьяг о̄лнэ хум, ла̄тыӈ ла̄вуӈкв во̄виньта̄лвес. Анатолий каснэ ма̄хум нупыл сунсым рӯпитас, ань хотьютаныл ёрнуве манос ва̄гталнуве – пēрияс. Тав ла̄выс: «Ты «Нюл-тахли» касыл ма̄н округувт о̄лнэ  яныгпа̄ла соссаӈ ма̄хум халт хо̄нтыслӯв. Ань ты пēрщил хумус пēс порат ма̄хманув пēрщисыт, таве тащирыл ты ва̄рыслӯв. Округув о̄лнэ ма̄тэ яныг, таима̄гсыл ка̄сыӈ па̄вылт та̄нти щирыл пēрщисыт. Ань тыт Русскинские па̄вылт каснэ ма̄т ла̄гыл нёлыл хо̄тпа ёл-паттуӈкве ва̄ӈкырлым щар ат ро̄ви. Ка̄танын мо̄т хум сыспа̄лн акван-пувим ё̄р ва̄гыл пēрщуӈкв э̄ри. Ам касуӈкве ёхтум ма̄хмытын яныг пӯмащипа ла̄вēгум. Халынт ла̄палахтта̄л ос сакватахтын та̄л пēрщēн».  
«Нюл-тахли» пēрщин ма̄н хус хо̄тпа ёхталасыт. Когалым, Нижнесортымский, Сургут, Ханты-Мансийск ӯсытныл ос Русскинские па̄вылныл ма̄хум о̄лсыт. 
Та̄н халанылт щар яныг хум Алексей Русскин касыс, тав Русскинские па̄вылт о̄лы. Ты та̄л тавēн атпан нупыл онтолов та̄л то̄влыс. 
Пēрщин э̄лы-па̄лт вēскалавēсыт ос та̄рвитаныл щирыл ла̄кква-уртвēсыт. Кӯпнитнув ма̄хум та̄рвитаныл 72 кила мус. Мо̄таныт ос щар та̄рвитыӈ хумияныл 112 кила са̄вит о̄лыс. О̄влэ̄т ма̄хум халанылт пēрщисыт. Та̄н щё̄с арыгтем капыртасыт. Тувыл та̄рвитыӈнув ма̄хум касуӈкв пӯхтыгласыт. Та̄н о̄с щё̄стем пēрщим повара̄лсыт.
Аквты та̄рвитпа хумыт пēрщуманыл юи-па̄лт «Абсолютный» нампа ё̄раныл а̄рталан ва̄рмаль о̄вылта̄лвес. Хӯрмит нампа касылт вēскалахтын та̄л пēрщисыт. 
Ханты ма̄хум халт щар ма̄к ё̄р хум Мултанов Виталий, тав Нижнесор-тымский па̄вылт о̄лы. Тав ётэ касум ма̄хманэ пуссын ёл-паттысанэ.   
Каснэ ма̄хум ё̄раныл сунсум хум Анатолий Северьясович касыл оигпан порат ла̄выс: «Ам номсэ̄гум, ма̄н на̄н ётын хосан ла̄кква ат минэ̄в. Щё̄питахтэ̄н, пуста̄гыл о̄лэ̄н». 
Тащирыл ты соссаӈ мир халт «Пēрщимēн» нампа щар о̄выл пēрщил  минас. На̄н о̄с халынт пēрщим, пуста̄гыл о̄лэ̄н.
 
Александр ВЬЮТКИН
 

 



В целях пропаганды здорового образа жизни среди коренных малочисленных народов Севера 10 ноября в сельском поселении Русскинскне Сургутского района состоялся первый окружной турнир по борьбе коренных народов среди ханты и манси «Нюлтахли».
В состязаниях приняли участие около двадцати спортсменов в двух весовых категориях  до 72 кг. и от 72-112 кг. без учёта роста.
Автор А. Вьюткин
