
Ма̄н акв ма̄ньщи нэ̄квēв стихыт хаснэ̄тэ ма̄гыс мирн ва̄ӈкв патвес, тав наме Светлана Селивёрстовна Динисламова, а̄ги о̄парищ наме Садомина. Тав ань такви Тагт па̄влэ нупыл ялыс, тот па̄влыӈ мир ёт хо̄нтхатыглас. Мēн тав ётэ ты урыл потыртасмēн, тав потре ловиньтэлы̄н.–  Наӈ на̄ӈти па̄влын тӯяг ялсын. Газетав ма̄гыс потыртэн, маныр тот ва̄рсын? Хотьют ёт тот хо̄нтхатыгласын?

	– Тот ам Тагт па̄вылт о̄лнэ мир ёт хо̄нтхатыгласум. Ма̄н  клубт,  ёнгын колт акван-атхатыгласӯв. Любовь Зорина тав ты ва̄рмаль ва̄руӈкве номылматас, а̄нумн тыг Ханты-Мансийск ӯсн свонитас, мēн потыртахтасмēн, тув таима̄гыс ты ялсум.

	– Наӈ ётын хо̄нт-хатыглан ма̄гыс са̄в хо̄тпа ёхталас?

	– Клубт сака са̄в мир ат о̄лыс, ва̄тахтем хо̄тпа. А̄нумн та̄н ётаныл потрамаӈкве сака пӯмыщ о̄лыс, та̄нанылн стиханум ловиньтасанум. 

	–  Па̄влыӈ ма̄хманын наӈ стиханын хумус хӯнтлысаныл? Маныр та̄нанылн потыртасын?

	– Тагт па̄вылт о̄лнэ хо̄тпатн, ам номсэ̄гум, пӯмыщ хӯнтлаӈкве о̄лыс. Ам та̄нанылн са̄ртын ма̄ньщи мир урыл ос ма̄ньщи ла̄тыӈ урыл потыртасум. Тамле потрыт ка̄сыӈ хо̄тпан сымын щалтэ̄гыт. Пēс порат, хунь рущ ма̄хманув тыг иӈыт ёхтысыт, то̄нт ма̄н мирув сака ёмащакв о̄лыс. 

	Атса̄т та̄л минам порат ма̄ньщи мир сака ё̄р мирыг о̄лыс, са̄в ва̄рмаль то̄нт ва̄руӈкве ха̄сыс. Ань ла̄вēгыт – ма̄н туп вораяӈкве ос хӯл алыщлаӈкве ха̄сэ̄в. Ва̄им, ты сака э̄рнэ ва̄рмаль, тыи та̄л мирув о̄луӈкве ат вēрми, хосат та̄гыл тох мирув о̄лыс. Ос ты коныпал тав иӈ са̄в ва̄рмаль ва̄с. 

	То̄нт, пēс порат, ма̄ньщи хо̄тпат ня̄нь янмалтаӈкве ха̄ссыт, кēр толтуӈкве ос та кēрныл са̄всыр пормасыт ва̄руӈкве, тыналахтын  ва̄рмаль о̄лыс, са̄всыр э̄лы-сам ма̄н яланта̄лсыт – яныг ярмаркытн, тот вы̄гыр сов ӯит, сэ̄мыл сов ӯит мо̄т пормасытн пēнтса̄лсыт. То̄нт ма̄ньщит хо̄нтлан ва̄рмаль о̄с сака ёмащакв ва̄сыт. 

	Нё̄р тыпал ēрн ма̄ньщи мир о̄лнэ ма̄н нэ̄мхо̄тпа хоса та̄лыт миннэ̄ныл сыс ёхтуӈкве ат вēрмыс, сака няӈраг хо̄нтлам ка̄нащит ос та̄н аяӈ-хум-пыганыл о̄лсыт. Ты урыл ам Тагт па̄выл мирн потыртасум, тувыл стиханум ловиньтасанум. 

	– Па̄влыӈ мирн, рӯтанын матыр ла̄тыӈ газетав та̄ра тēтэ̄гын?

	– Тагт па̄вылт о̄лнэ хо̄тпатн са̄в ёмас ла̄тыӈ ла̄вуӈкве таӈхēгум. Та̄н э̄лаль ос тамле сымыӈ хо̄тпаг вос о̄лэ̄гыт, ёмас рӯпата вос о̄ньщēгыт, щēмьянылт пуссын пуста̄гыл вос о̄лэ̄гыт, ня̄враманыл э̄лаль вос ханищтахтэ̄гыт.Ань о̄лнэ ка̄сыӈ хо̄тпан са̄в мӯтра ва̄ӈкве э̄ри, са̄в мӯтра ханищтаӈкве, то̄нт тах о̄лупсаныл кӯпнитнувēг паты. 

	Ань о̄лнэ йис ханищтап та̄л рӯпата хо̄нтуӈкве та̄рвитыӈыг патыс. Ня̄врамыт, ханищтахтэ̄н, пӯмща-лахтэ̄н, алам пēс йис 

	порат о̄лум на̄н яныг 

	щащēкванын-о̄панын, анēкванын-ащо̄йка-нын сака са̄в ва̄сыт.

	Та̄н сака са̄в номтыӈ-мӯтраӈ потрыт, мо̄йтыт хультуптасыт, матъёмас ты потрыт венгр ос финн учёныитн яныгса̄т атпан та̄л арыгтем па̄сныл ёл-хансыгла̄лвēсыт. Тыхо̄тал ты потрыт ловиньтым, самвитанув  нэ̄глэ̄гыт – яныг номт, яныг мӯтра та̄н та ва̄мыт. Акв стихум ловиньтэлы̄н. 

	"Витсам"

	Амти мāм нэ̄ – 

	лāтыӈ тāл ат ōлэ̄гум, 

	Нотум палытэ̄т щāнь 

	лāтӈум ӯлылэ̄гум, 

	Номтум вōйт овим 

	потранум лāвиянум, 

	Сымум вōйт хуим 

	потранум тотыянум.

	 

	Тагт я̄ сыстам витквет 

	витсамыг овēгум, 

	Сульгин я̄ӈкыт халт 

	я̄ӈксамыг вольгēгум, 

	Сōсхатнэ раквыт ёт 

	раквсамыг патэ̄гум, 

	Ё̄ӈхамлан тӯйт ёт 

	тӯйтсамыг ё̄ӈхēгум.

	 

	Йисыт миннэ̄ныл сыс 

	сāв щёс ōлыглāлмум, 

	Щāньтем сāнсагēт сāв 

	щёс ӯнлыглāлмум, 

	Овыӈ я̄ витсамыг 

	аквнакт хунь овсум, 

	Мāньщи мирум халт 

	аквнакт хунь ōлсум.

	 

	Кāсыӈ вōр лё̄хъясыт 

	лāглум ё̄масāлум, 

	Э̄лаль миннэ лё̄ӈх 

	номттем хōнтсāлум. 

	Тōрум мā-вит э̄рге 

	ам та хӯнтамлāлмум,

	Щāньтем э̄ргум э̄рге 

	ам та э̄ргалтамлум.

	 

	Суиӈыщ ман суйтāл 

	э̄ргум ōвылтаслум,

	Самвит сэ̄гумтāлым 

	кāсум оссувласлум,

	Ōлнэ хосытумтыл вос 

	витсамыг хультэ̄гум, 

	Миртем э̄ргыт-потрыт 

	ул вос ёрувлэ̄гум.

	 

	С. Динисламова ёт 

	В. Хозумова 

	потыртас

	 



Сегодня имя Светланы Селиверстовны Динисламовой зазвучало в творческой среде писателей и поэтов. Она, как и Мария Кузьминична Волдина, Владимир Егорович Енов, пишет на родном языке, но у неё есть немало стихов и на русском.
Родилась Светлана Селиверстовна в поселке Сосьва Березовского района, окончила школу. После окончания медучилища работала медработником, затем была главой сельского поселения Хулимсунт Березовского района. Последние пятнадцать лет живёт и работает в городе Ханты-Мансийск. Её поэтические произведения опубликованы в различных сборниках, много стихов переведено на эстонский и венгерский языки.
Весной этого года она посетила малую родину, где встретилась со своими читателями. Инициатором этой встречи выступила директор клуба Любовь Зорина. Общение прошло в очень тёплой и дружеской обстановке. Светлана читала землякам свои стихи о народе манси, о культуре, об именитых предках нашего народа.
Валентина УЗЕЛЬ
