
Ха̄льӯс район Саранпа̄вылн ялмум порат ам акв ма̄ньщи щēмья ёт хо̄нтхатыгласум. Дмитрий Николаевич ос Татьяна Васильевна Ивановыг нила ня̄врам янмалтэ̄г. На̄н ань Дмитрий Николаевич потре ловиньтэлы̄н:

	– Ам Саранпа̄вылт самын патсум, 1977 та̄лт ва̄т са̄грапнал э̄тпост. Ма̄н щēмьявт ат ня̄врам о̄лыс, ам щар яныг. Виктория э̄щум о̄с тыт Саранпа̄вылт о̄лы. Ма̄ньнув э̄щагум, Людмила ос Рая, Югорск ӯст о̄лэ̄г. Виталий а̄п-щив а̄тимыг ēмтыс. Омав Прасковья Дмитриевна, а̄ги о̄парищ наме Сайнахова, о̄с хосат хотталь щалтыс. Ма̄н яглаӈумн янмалтавесӯв, Виктор Семёнович Егоров. Тав ты ма̄н Волгоград ӯсныл ёхталас, нё̄рт рӯпитас. Омам ёт тыт акван-хо̄нтхатсы̄г, акван-минасы̄г, ам то̄нт ма̄ниг о̄лсум. Яглаӈум о̄с а̄тимыг ēмтыс.

	Анēквам Лукерья Дмитриевна Сайнахова Ха̄ӈла па̄вылныл о̄лыс. Тэ̄н ащо̄йкам ёт нила ня̄врам о̄нь-щигласы̄г, хӯрум пыг ос акв а̄ги, ты ма̄н омав. Та̄н Ха̄ӈла па̄вылт яныгмасыт. Анēк-вагум-ащо̄йкагум тэ̄нти ня̄враманэ̄н коныпал, кит савалап ня̄в-рам янмалтасы̄г, Артеев а̄гирищиг-пыгрищиг, Миша ос Лида. Тэ̄н ща̄нягēн-а̄щагēн саран нэ̄г-хумыг о̄лсы̄г. Ня̄врамыт пуссын аквъёт яныгмасыт. Михаил Тюмень ӯст о̄лы. Лида ос Ха̄льӯст, о̄йкатэ щирыл ань мо̄т о̄парищ намыл о̄лы.

	Омам  яныг ягпыге Николай Ванзеват па̄вылт о̄лы, Василий Ха̄льӯст о̄лы. Семён каӈке Ямал ма̄т о̄лыс, кит пыг янмалтас. Хотталь щалтме атах та̄лыг ты ēмты. 

	1979 та̄лт анēквам колэ на̄йн но̄х-ё̄свес, кипятильникыл вит исылтас, тувыл хотмус но̄х-хораяс. То̄нт ам та̄л арыгтем туп о̄лсум. Тав а̄нум кон тотыгпастэ, ань документанэ ма̄гыс аквтув ювле щалтапи, то̄нт та алпитэ янытэ̄т на̄йн котаравес. О̄влэ̄т Ха̄льӯс пӯльницан тотыглавес, тувыл Вася пыгēн Тюмень ӯсн тотвес. Тот о̄с мощ пусмалтавес, тох иӈ но̄х ат вēрмхатас, кит са̄ттем туп о̄лыс, а̄тимыг та ēмтыс.  Анēквам, лавēгыт, сака та̄ксар нэ̄ о̄лыс. Тамле нак ат те ēмтыс, улпыл хоса о̄лнув. Коланыл я̄ ва̄та нупыл ӯнлыс, ань та ма̄т мо̄т кол ӯнлы, тот рӯт ма̄хманув о̄лэ̄гыт. 

	– Дмитрий Николаевич, э̄кван хотыл о̄лы?

	– Э̄квам Татьяна Васильевна, а̄ги о̄парищ наме Чалданова,  Ло̄пмус па̄вылныл о̄лы. Мēн нила ня̄врам о̄ньщи-мēн, яныг пыгмēн ты та̄л о̄выл классын минас. Китгагмēн садикын ялантэ̄г, щар ма̄нь а̄гимēн са̄тыт э̄тпосэ туп то̄влыс.

	Ам кол ӯнттын ма̄т рӯпитэ̄гум. То̄ванакт хӯл алыщлаӈкве ман во̄раяӈкве Ло̄пмус нупыл ялантэ̄гум, Тораст во̄ркол о̄ньщēгум. Ты таквсы хӯл мощ пувсув, ӯйсов ань тай щар тынта̄лыг ēмтыс, сака ат китыглаве.

	Ань потрумēн та оигпас. Дмитрий Иванович щēмьятэ ёт та̄нти колт о̄лэ̄гыт. Э̄кватэ тамле ёмас нэ̄, юн акваг матыр колсори рӯпата ва̄ри, посхаты, тэ̄нут па̄йты. Ам ТатьянаВасильевна китыгласлум, хо̄т самын патыс, э̄лаль ань тав потре ловиньтэлы̄н:

	– Ам Лопмус па̄вылт самын патсум, яныгмасум. Тот ань омам о̄лы, наме Маргарита Геннадьевна. Ма̄н щēмьявт ат ня̄врам о̄лсув. Надя увщим щēмьятэ ёт Кульпаст о̄лы, Василиса э̄щум о̄с щēмьяӈыг ēмтыс, о̄йкатэ̄нтыл хӯрум ня̄врам о̄ньщēг, Ло̄пмуст о̄лэ̄гыт. А̄тяв Василий Степанович клуб колт рӯпитас. Та порат, 1985 та̄лытт, Ло̄пмуст пēс клуб кол ӯнлыс. А̄тяв тув са̄всыр инструментыт манос ёнгын утыт хасылта̄лыс. Мощ ётылнуве клубын тотыглавēсыт. Ма̄хум ань ты хо̄тал мус номияныл, ла̄вēгыт, та̄н клубт татем ӯщлахтасыт, э̄ргысыт, ёнгасасыт.

	А̄тяв ос каӈкагув-а̄пщиягув а̄тимыг ēмтсыт. 

	Омав ань юн тактēт о̄лы, апыгрищанэ тав палтэ акваг ха̄йтэ̄гыт, анēкваныл э̄руптыяныл. Кит мис о̄ньщи - акв поснэ мис, мо̄танэ иӈ ма̄нь. Туи порат пум ва̄ри, а̄гиягēн-ва̄псагēн нё̄таве. 

	Ты я̄тил ма̄ньщи щēмья пуста̄гыл вос о̄лы, ня̄врамыт со̄ты-ӈыщ вос яныгмēгыт. На̄янылн-О̄тыранылн вос ӯргалавет! Пус ка̄т, пус ла̄гыл!  

	 

	Светлана РОМБАНДЕЕВА

	 



В с. Саранпауль Березовского района живет мансийская многодетная семья Ивановых. Супруги Дмитрий Николаевич и Татьяна Васильевна воспитывают четверых детей.
Дмитрий Николаевич родился и вырос в Саранпауле. У Дмитрия есть три сестры. Виктория, старшая из сестер, живет в Саранпауле, Людмила и Рая - в Югорске. Родителей уже давно нет в живых. Маму звали Прасковья Дмитриевна Сайнахова.
Его бабушка Лукерья Дмитриевна Сайнахова была родом из д. Ханглы. С мужем вырастили четверых детей - три сына и дочь. По воспоминаниям жителей, она была очень сильная и волевая женщина. Кроме своих детей, она подняла двух детей-сирот - Михаила и Лиду Артеевых.
В 1979 году, когда Дмитрий был маленьким, в их доме случился пожар. Лукерья Дмитриевна спасла внука Диму, вытащив его из дома, охваченного огнем. В надежде вынести свои документы, она вновь забежала в дом, но самостоятельно уже не выбралась. Родственники успели ее спасти, вертолетом санитарной службы отправили в Березово. Позже сын Василий увез бабушку в Тюмень. Через две недели Лукерьи Дмитриевны не стало, врачам спасти ее не удалось. Для всех родных это была тяжелая и невосполнимая утрата. С болью в сердце Дмитрий говорит, что не случись этой беды, бабушка до сих пор жила бы, и радовалась бы своим взрослым детям и внукам. И они, живя рядом с ней, наверное, были бы чуть-чуть мудрее и увереннее в жизни.
Да, конечно, жаль, когда рядом нет взрослых, нет поддержки близких, некому подсказать. Живешь, как получится, как сложится.
Татьяна Васильевна, жена Дмитрия, родом из д. Ломбовож. Мама Татьяны Маргарита Геннадьевна живет в Ломбовоже, держит хозяйство. Летом занимается заготовкой сена, в этом ее поддерживают помощники – три дочери, зятья и внуки, все помогают Маргарите Геннадьевне.
Семье Дмитрия пожелаем доброго здоровья, успехов, много радости!
Светлана РОМБАНДЕЕВА
