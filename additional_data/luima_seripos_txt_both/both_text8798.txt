
Э̄ква-пыгрищ а̄квēн­тыл о̄лсы̄г. Мēӈкв тэ̄н палтэ̄н акваг ёхталаӈкве патыс. Тэ̄нки хурахласы̄г Мēӈквныл. Э̄ква-пыгрищ номсы: 
– Сар, мар ва̄руӈкв? 
А̄квēнтыл номсахта­сы̄г, номсахтасы̄г. Э̄ква-пыгрищ ла̄ви:
– Матыр мӯтра ва̄ри­мēн, э̄рыӈ по̄йты ялан­таӈкв.  
Аквматэ̄рт Мēӈкв ты ё̄ми. 
– Э̄ква-пыгрищ, ам наӈ палтын ща̄й аюӈкве ёхтэ̄гум. 
– Наӈ, ёхтэн, ёхтэн. Ща̄й аюӈкве, ёхтэн. Хунь ёхтэ̄гын?
– Холытан тах ёхтэ̄гум.
– Йиӈкв патэ̄гын, ам та̄ра вос паттэ̄гум – наӈ та ювын, ща̄йпут ӯнттэ̄­гум, наӈ кисувлэн.   
Ёты хо̄тал аквматэ̄рт киснэ̄тэ та суйты. Э̄ква-пыгрищ а̄квēнтыл молям­тахтым а̄ращ па̄лтсы̄г. Кит яныг а̄хвтасыг висы̄г, торта̄л исылтасагēн. Ту­выл а̄хвтасыг а̄ращēныл мо̄тнув ма̄н поварттасагēн. Исум вит ща̄йпут пинсы̄г. 
Ань Мēӈкв ты нэ̄глыс. 
– Яхум, ӯнтэн, ӯнтэн, ань ща̄йпут ӯнттэ̄гум, ща̄юм тах па̄ялты. Ща̄й­путэ а̄хвтас тармыл та ӯнты­павес. 
Мēӈкв ӯнлы, сунсы, номсахты:
– Ос манрыг а̄хвтас тармыл ща̄йпут ӯнтты­стэ̄н, уля ат па̄лтэ̄г. 
Аквматэ̄рт ща̄йпут та курувлас, мощ о̄лыс, та па̄ялтас. 
– Наӈ хумус Э̄ква-пыгрищ, ща̄йпутн па̄ялтас, улюв ат о̄ньщēгын, а̄хвтас тармыл? 
– Ам мӯтра хум, тох вēрмēгум.
Щар со̄ль, исум ща̄ил пинвес. Мēӈкв ща̄й аис, та манарас. Аквматэ̄рт та минас. Номсы:
– Ань сар юв ёхтэ̄гум, о̄с тох а̄рталахтэ̄гум а̄хв­тас тармыл ща̄й па̄йтуӈкв. 
Юв ёхтыс, э̄кватэ ну­пыл потырты:
– Э̄ква-пыгрищ а̄хвтас тармыл ща̄й па̄йтыс, ам ань о̄с тох ща̄й па̄йтэ̄гум. Кит яныг а̄хвтас та по­варттас, ща̄йпутэ по̄лям витыл пиныстэ, а̄хвтас тармыл ӯнттыстэ. Такос ӯнлысы̄г, такос ӯнлысы̄г, ща̄йпутэн аты па̄ялты. 
Номсы: 
– Аман хумус Э̄ква-пыгрищ тащир вēрми. Холытан сар минэ̄гум, тэ̄н палтэ̄н ялэ̄гум. 
Мо̄т хо̄тал ēмтыс, тэ̄н палтэ̄н ёхтыс:
– Ам ща̄йпутум аты па̄ялтас. 
– Ам тай мӯтра, вēрмē­гум а̄квум алуӈкв, мощ о̄лэ̄гум, но̄х-лылаяптылум. 
Тав ат агты. 
– А̄ти, хумус алылын ос но̄х-лылтылн? 
Э̄ква-пыгрищ а̄квēн­тыл ха̄рмис о̄щсы̄г. Ты э̄лы-па̄лт ха̄рмисэ̄н алыстэ̄н. Туре хот-яктыстэ̄н, та ту­рēн кēлпыл та̄иньтастэ̄н, китпал па̄лыл нэ̄гыстэ̄н. Ты ха̄рмис турēн Э̄ква-пыгрищ а̄кве суп ёлы-па̄лн пēрсаластэ.
– Наӈ тах ӯнлэн, ам тах э̄ртум алылум, турн яктапилум, кēлп сōсы­пах­ты. Наӈ рагатэн, ро̄ӈхен. 
Мēӈкв ты ёхты, та кисы, ты юв. Ӯнлысыт, манара­сыт. Ань Э̄ква-пыгрищ касай а̄лмаястэ, а̄кве та туре хот та яктапастэ. А̄кве та рагатас, та ро̄ӈхи, ла̄глаге та са̄ӈхви. Тувыл та по̄й­тыс, кēлп та со̄схаты. Э̄ква та рагатас, хуи.
Мēӈкв сунсы, номсы: 
– Со̄ль, а̄кве та аластэ. 
Ӯнлысы̄г, матпалыт ӯн­лысы̄г. 
– Наӈ ос ла̄всын, вēр­мēгын а̄квын но̄х-лыла­япаӈкв.
– Ань лылаяптылум.
Аквматэ̄рт э̄ртум сы­сыг ёхтыс, та пēнгыс, та манарас. А̄кве тыгле-тувле та повартта̄лытэ, манаритэ. А̄кве аквматэ̄рт но̄х та ӯнтыс. Мēӈкв такем та сунсы. 
– Я-та-ты, Э̄ква-пыгрищ танай хумус вēрми. Торта̄л мӯтра хум о̄лнэ̄тэ. Ань тах юв минэ̄гум, э̄квам ос тах алылум, ётыл но̄х-лылтылум. Ос тащирыл таве ва̄рыглылум. 
Ань тай Мēӈкв юв та минас. Юв ёхтыс, мощ о̄лсы̄г. Матаре ма̄гсыл Мēӈкв э̄кватэ ёт хот-кант­малтахтасы̄г. Аквматэ̄рт касай а̄лмаяс, туре та яктапастэ, Мēӈкв-э̄ква та рагатас. Кēлп та со̄схаты, мощ ӯнлыс, ё̄мыгтас. Номсы:
– Мощ о̄лэ̄гум, но̄х-лылтылум.
О̄лыс, о̄лыс, минас, э̄кватэ такос хосгитэ, ма­наритэ, ӯнттытэ, э̄кватэ усас, сорумн па­тыс, та ра­гатас. Аластэ. Номсы: «Аман хумус та­щир Э̄ква-пыг­рищ вēрми. Ам тай наскасыг э̄квам алас­лум». Та лю̄ньщи. Мēӈкв таккēт та хультыс.
Аквмат порат тэ̄лыиг ēмтыс. 
– Наӈ, Э̄ква-пыгрищ, такем молях  ёсал яласэ̄­гын. А̄нумна ханищтэ̄лн ёсал яласаӈкв. А̄нумн ёса ва̄рен.
Э̄ква-пыгрищ ёсал ва̄­рыстэ, во̄ртыпал щирыл котанэ пинсанэ. Минасы̄г, Э̄ква-пыгрищ та тахамты, Мēӈкве кос тахамты, ёсаге э̄лаль ат лапēг сып ёлы-пална. Нōх-минуӈкве паты, ёсаге ёл-тахамтэ̄г. Тав но̄х-воратас, Э̄ква-пыгрищ са̄в щёс но̄х-ха̄ӈхита̄лы, сып ёлы-па̄лн э̄ла та тахамты.
Мēӈкв номсы: «А̄ти, то̄влы, пōилт­тантахтэ̄гум тав палтэ яласаӈкве. Атиӈк ам ётум матыр ва̄рыглы, такем мӯтра о̄лнэ̄тэ». 
Тувыл хотталь Мēӈкв минас, Э̄ква-пыгрищ а̄квēнтыл воссыг таве ат ва̄щиньтастэ̄н.
Татьяна Семёновна Тасманова мо̄йтум мо̄йт нэ̄пакн Людмила ТЕТКИНА хансыстэ  
Иллюстрации к сказке взяты из учебника «Ловиньтан магсыс нэпак», автор А.И. Сайнахова, 2002 год 



Эква-пыгрищ с тетей живут. Менгкв стал к ним приходить, побаивались они его. Эква-пыгрищ думает: «Что делать?»
Вместе с тетей думали, думали, Эква-пыгрищ говорит:
– Надо обхитрить его, тогда перестанет к нам ходить.
Вот Менгкв идет.
– Эква-пыгрищ, я к тебе в гости приду, чай пить. 
– Приходи, приходи чай пить. Когда придёшь?
– Завтра приду.
– Когда соберёшься идти, свистни, так я пойму, что ты идёшь, чайник поставлю. 
На другой день услышали свист. Эква-пыгрищ с тетей быстро развели костёр. Два больших камня притащили, сильно их разогрели. Затем камни оттащили от костра. В чайник горячую воду налили. Тут и Менгкв появился. 
– Дорогой гость, садись, садись. Я сейчас чай кипятить буду, скоро чайник закипит. 
Чайник на раскалённые камни поставил. 
Менгкв сидит и думает: «Зачем чайник на камни поставили, костёр не разводят».
Тут чайник зашумел, чуть погодя и закипел.
– Эква-пыгрищ, а как у тебя чайник закипел без костра?
– Я мудрый человек, так могу.
И правда, горячего чая ему налили, удивляется Менгкв. Вот чай попили, поговорили. Потом Менгкв ушёл. Думает:
– Я тоже попробую чай на камнях вскипятить.
Домой пришёл, жене говорит:
– Эква-пыгрищ на камнях чай вскипятил, я тоже так сделаю. Два больших камня притащил. Чайник холодной водой залил, на камни поставил. Сели, ждут. Ждали, ждали, чайник так и не вскипел. 
Думает: «Эква-пыгрищ как хоть так умеет делать. Завтра опять к нему схожу».
Другой день настал, к нему пришёл:
– Мой чайник так и не закипел.
– Я мудрый человек и так умею, могут убить тетю, а потом обратно оживить. 
Менгкв не верит.   
– Как убьешь и обратно оживишь?
У Эква-пыгрища и тети бычок был, зарезали они его. Пищевод бычка кровью заполнили, с двух сторон завязали. Этот пищевод с кровью Эква-пыгрищ тете к шее привязал.
– Ты сядь, я тебе как будто горло перережу, кровь побежит. Ты падай и кричи.
Менгкв идет, слышно, где-то свистит. Пришёл, посидели, поговорили. Тут Эква-пыгрищ нож схватил и тете горло перерезал. Она упала, кричит, ногами бьется. Потом затихла, кровь бежит. Умерла женщина. Лежит. 
Менгкв смотрит, думает:
– И в правду тетю убил. 
Дальше сидят, разговаривают. 
– Ты сказал, что сможешь оживить свою тетю. 
– Сейчас её оживлю. 
Эква-пыгрищ спиной повернулся, шаманит, молится, тетю туда-сюда поворачивает. Тут тетя села и ожила. Менгкв смотрит: 
– Оказывается, Эква-пыгрищ вот как может. Какой он мудрый. 
Домой пойду так же сделаю, жену убью, потом оживлю. 
Менгкв домой ушёл. Время прошло, Менгкв с женой из-за  чего-то поругался, нож схватил, горло ей перерезал, Жена Менгква упала, кровь льется. Немного посидел, походил, подождал. Думает:
– Ещё немного подожду, оживлю. 
Ждал, ждал, пошёл  жену оживлять. Жену трясёт, садит, жена умерла. Убил. Думает:
«Как так может Эква-пыгрищ. Я только зря жену убил». 
Плачет. Один остался Менгкв. Время прошло, зима настала. 
– Эква-пыгрищ, ты так быстро на лыжах бегаешь. Меня тоже на лыжах научи бегать. Мне лыжи сделай. 
Эква-пыгрищ лыжи смастерил, камусы ворсом вперёд положил. Пошли, Эква-пыгрищ с горы скатился, Менгкв тоже пытается, а лыжи вперед не едут. На горку пытается взобраться, не может – лыжи вниз скатываются. Ворс ведь в другую сторону направлен на его лыжах. Эква-пыгрищ уже несколько раз скатится, далеко едет.
Менгкв думает: «Хватит, не буду к нему больше ходить, а  то и со мной что-нибудь сделает, мудрый он». Ушёл Менгкв, Эква-пыгрищ с тетей больше его не видели. 
Сказка записана от Татьяны Семёновны Тасмановой, на русский язык перевела Людмила ТЕТКИНА
Иллюстрации к сказке взяты из учебника «Ловиньтан магсыс нэпак», автор А.И. Сайнахова, издание 2002 год
