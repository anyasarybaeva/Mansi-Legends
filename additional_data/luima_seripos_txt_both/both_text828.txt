
Юи-о̄выл та̄лыт сыс ма̄ньщи ла̄тыӈ ва̄нэ ма̄хум акваг та мощщамēгыт. Ос ань газета ва̄рнэ колувт ма̄н нёлолов ма̄ньщи хо̄тпа рӯпитэ̄в. Пуссын ла̄тӈув ва̄глӯв, халувт туп ма̄ньщи ла̄тӈыл потыртэ̄в. Со̄ль, ща̄нь ла̄тӈыл потыртаӈкве татем ёмас. Ма̄н нэ̄мхотьютн ат торгамтавēв, маныр таӈхēв, та урыл та потыртэ̄в. Халувт хотьют пēс ла̄тыӈ номылматы, та̄ра ля̄галытэ. Тох ты халувт ханищтахтым, ла̄тыӈтēв э̄лаль тотылӯв.Ань та хультум рēтыӈ ю̄свой э̄тпос 21 хо̄талэ̄т ма̄ янытыл Ща̄нь ла̄тӈыт янытлан яныг ялпыӈ хо̄тал о̄лыс. Ты кастыл ӯсувт о̄лнэ ма̄ньщи ос ханты ма̄хум А̄с-угорский институтт акван-атыглавēсыт. Ты ва̄рмальт Светлана Динисламова кӯщаиг о̄лыс. Ма̄ньщи ма̄хманув са̄выӈпа̄лэ пуссын ма̄ньщи супыл масхатым о̄лсыт. А̄с ма̄хманув халт туп тит нэ̄г тэ̄нти 

	супыл ёхталасы̄г. 

	Ос ма̄к таи пӯмщиг о̄лыс, тув яныгпа̄ла ма̄ньщи хо̄тпат ёхталасыт – ты Мария Сергеевна Мерова, Николай Иванович Хозумов ос Егор Алексеевич Яркин. Николай Иванович Людмила а̄гитэ палт о̄лы. Егор Алексеевич о̄с а̄гитэ палт ёхтыс, тав а̄гитэ Раиса пӯльницат яныг лēккарыг рӯпиты. 

	Ща̄нь ла̄тӈув янытлан ма̄гсыл ма̄хум во̄ввēсыт, та̄нти хансум потраныл, стихотворенияныл вос потыртыяныл. Ма̄ньщи ла̄тӈыл Светлана Селиверстовна ос ма̄ньлат ма̄ньщи а̄гиюв Татьяна Бахтиярова стиханэн о̄с ловиньтасы̄г. 

	А̄с ма̄хманув ос маттем та потыртасыт. Ӯсувт ханты нэ̄кве о̄лы, наме Ульяна Шульгина. Ты сака ма̄щтыр нэ̄. На̄н «Северный дом» передача сунсылы̄н  те, тот потыртан а̄гит ма̄ньщи ман ханты супыл масхатым о̄лэ̄гыт, ты Ульяна тав ю̄нтум супанэ. 

	Ань ты о̄лум ялпыӈ хо̄талт Ульяна Николаевна ханты э̄ргыт э̄ргыс. Тав ма̄ньта̄гыл са̄лыӈколт яныгмас, ща̄не ёт о̄лыс. Сака са̄в э̄рыг ва̄г. Тав о̄с во̄выглавес э̄ргуӈкве. Ла̄тӈыт ат кос торгамтасанӯв, ос таве хӯнтлымав, э̄ргын турсуе щар сымын хо̄яс. Акв
	туп ма̄ньщи хо̄тпа э̄рги.

	Тувыл ма̄хум пасан ва̄тан во̄ввēсыт, та̄нти халанылт потыртаманыл сыс ща̄ил айтвēсыт. Ань институтт рӯпитан ма̄хум пӯмащипа ла̄т-ӈыл ла̄виянӯв, матъёмас та̄н ма̄к ма̄ньщи, ханты ма̄хманув акван-атыгласаныл, пуссын аквъёт ща̄нь ла̄тӈув янытласлӯв.

	Валентина Хозумова

	 



Всемирный день родного языка - для нас не просто праздник. Мы, носители родных языков хантыйского или мансийского, уже сегодня понимаем, что каждый человек, знающий свой родной язык, обладает огромной ценностью. Наши языки находятся на грани вымирания, поэтому очень важно проводить различные мероприятия в защиту родных языков. Сотрудники Обско-угорского института прикладных исследований и разработок 21 февраля пригласили носителей мансийского и хантыйского языков и провели творческий вечер, где каждый желающий мог почитать стихи на родном языке, спеть песню или просто поговорить со старшим поколением. Там мы впервые услышали стихи Валентины Соловар, Алексея Ремезова и Татьяны Бахтияровой. Затронули всех присутствующих песни, прекрасно исполненные Ульяной Шульгиной. Так до глубины души могут задеть только те песни, которые передают из поколения в поколение настоящие носители традиционной культуры. 
Валентина УЗЕЛЬ
