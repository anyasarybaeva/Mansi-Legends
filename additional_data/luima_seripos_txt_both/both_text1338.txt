
Клавдия Ефимовна Сайнахова Ха̄льӯс район Ло̄пмус па̄вылт самын патыс. Кульпас па̄выл школа а̄стламе юи-па̄лт тав Ханты-Мансийск ӯсн фельдшер нэ̄г ханищтахтуӈкве минас. Та ханищтап а̄стластэ, тувыл 1981 та̄лт Ня̄хщамво̄ль па̄вылн рӯпитаӈкве кēтвес.Аквматнакт ам та па̄вылн ялсум, тав колэ̄н щалтсасум. Э̄ква такви о̄лупсатэ урыл а̄нумн мощ потыртас. То̄нт о̄йкатэ лылыӈта̄гыл о̄лыс, наме Вячеслав Юрьевич. Ты тал тав а̄тимыг ēмтыс. На̄н ань Клавдия Ефимовна потре ловиньтэлы̄н.

	- Па̄влувт ма̄н ла̄щлакв о̄лантэ̄в. Мис а̄гирищ о̄ньщēгум. Ам пӯльницат рӯпитэ̄гум. Ань ос тамле ва̄рмаль ēмтыс, рӯпатавт то̄ва хо̄тпат по̄хын кēтвēсыт. Са̄ртын а̄гмыӈ хо̄тпат пӯльницат хуясыт, тот пусмалтавēсыт. Ань ты ва̄рмаль ёл-по̄илттавес. То̄ва ма̄нь лēккарыт рӯпата та̄л хультсыт.

	Ма̄н пӯльницав кит накпа йӣв колт о̄лыс. Ётылнув йильпи кирпащиӈ кол ӯнттувес, пӯльницав тув ва̄нтлуптавес. Таи ёмас, лощит кол, колнаканэ посыӈыт, а̄гмыӈ хо̄тпат тот пусмалтаӈкве сака ёмас. Тувыл ань ты накт ос мо̄т яныг лēккар пӯльницан рӯпитаӈкве ёхтыс. Ты о̄йка Астрахань ӯсныл о̄лы. Ам номсэ̄гум, манрыг тапалыт ма̄ныл хащтал ма̄хум рӯпитаӈкве тыг во̄вавет, ма̄нки хо̄тпанув, тыт рӯпитанувыт ке, ёмаснувēг о̄лнув.

	Тувыл ань па̄вылт тамле ва̄рмаль о̄лы, ма̄хум са̄выӈпа̄лэ рӯпата ат о̄ньщēгыт. Хӯл алышлым, во̄раим, ла̄хыс атым ос пил ва̄тым о̄лэ̄гыт. Мо̄т щирыл олн сэ̄луӈкве нэ̄мхотмус, ты хосыт та о̄лэ̄в. 

	Ам пӯльницат ставка охса щирыл акушерыг рӯпитэ̄гум. Ты урыл ла̄вуӈкве вēрмēгум, ань юи-о̄выл та̄лытт мощща ня̄врам самын паты. Па̄влув яныг, атса̄т арыгкем хо̄тпа о̄лы. Мо̄лты та̄л сыс туп хо̄т ня̄врам самын патыс. Па̄влув ма̄гыс ты сака мощща. Ма̄ньлат ма̄хманув таима̄гыс са̄в ня̄врам о̄ньщуӈкве ат таӈхēгыт, рӯпата щар а̄тим. Тувыл ань я̄т хӯл о̄с сака мощща пӯхты, ма̄хум туп тэ̄нэ са̄вит алыщлэ̄гыт».

	Клавдия Ефимовна о̄йкатэ Вячеслав Юрьевич Сайнахов, а̄ще о̄парищ наме Хозумов о̄лыс, тав Хорыӈпа̄вылт яныгмас. Рӯтанэ Саранпа̄вылт ос Сӯкырьят о̄лэ̄гыт. Та̄н колта̄гланылт ат ня̄в-рам яныгмасыт. Ма̄нь порат Хо̄рыӈпа̄вылт о̄лсыт. Ётыл, колхоз ēмтнэ порат, та̄н пуссын Ло̄пмусн ва̄нтлысыт. Ло̄пмуст тав кина суссылтан хо̄тпаг рӯпитас. Тэ̄н Клаватэ̄нтыл хунь Ня̄хщамво̄льн ёхтысыг, тот рӯпата а̄тим о̄лыс. Таима̄гыс тав тот ат рӯпитас. Тувыл Саранпа̄выл экспедициян рӯпитаӈкве патхатыглас.  

	Вячеслав Юрьевич яныг э̄ще, Лариса Юрьевна, Хулюмсунт па̄вылт о̄лы. Ма̄ньнув э̄ще, Фаинатэ, Надым ӯст о̄лы. Тэ̄н сас щēмьяӈыг.

	Хулюмсунт па̄вылт о̄лнэ э̄ще палт Яков а̄пщитэ о̄лы. Там ма̄ньта̄гыл а̄гм нупыл харты, ань увщитэ̄н о̄ньщаве. Лариса а̄гитэ Света сака номтыӈыг яныгмас. Школат ёмащакв ханищтахтас, а̄стламе юи-па̄лт Норвегия ма̄т хо̄н ла̄тыӈ толмащлан хо̄тпаг э̄лаль ханищтахтас. Ань Санкт-Петербург ӯст о̄лы,хотты ма̄т ты ва̄рмаль щирыл рӯпиты. Тав са̄в хо̄н ла̄тыӈ ва̄г.

	Э̄кваг-о̄йкаг акв пыг о̄ньщēг, наме Миша, тав о̄с щēмьяӈ та̄гыл Ня̄хщамво̄ль па̄вылт о̄лы. Тав Ханты-Мансийск ӯс лēккар училищат лаборантыг ханищтахтас. Ты коныпал автомеханикыг ханищтахтас. Э̄кватэ Ло̄пмус па̄вылныл о̄лы, наме Юля, а̄ги о̄парищ наме Хозумова. Тэ̄н кит ня̄врам о̄ньщēг.

	Клавдия Ефимовна о̄йкатэ̄нтыл хус арыгкем та̄л Ня̄хщамво̄льт аквъёт о̄лсы̄г. Вячеслав Юрьевич а̄тимыг 

	ēмтме ма̄гыс ма̄н тавēн сым щаргын ла̄тыӈ кēтэ̄в. Ты я̄тил ма̄ньщи колта̄гыл пуста̄гыл вос о̄лы, На̄янылн-О̄тыранылн вос ӯргалавет.

	Николай 

	МЕРОВ

	 



Соссаӈ мир лупса - Жизнь народов Севера