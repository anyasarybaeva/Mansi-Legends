
Ма̄н округувт яныгпа̄ла ма̄хум ма̄гыс са̄всыр нё̄тмил ва̄раве. Юи-о̄выл та̄лытт та̄н Ханты-Мансийскан пусмалтахтуӈкв ос ӯщлахтуӈкв тēтыглавет. Тыт яныг санаторий та̄н ма̄гсыланыл рӯпиты, рущ ла̄тӈыл ты кол-капай «Югорский долинаг» ла̄ваве.

	Ювле хультум та̄л акв хотты э̄тпосэ̄т са̄в хо̄тпа «То̄рум Маа» музейн тотыглавес. Та̄н тув ёхталэ̄гыт, соссаӈ мир пēс о̄лупса урыл потыртавет, а̄кань ва̄руӈкв ханищтавет. 

	Та ма̄хум халт акв матум э̄ква о̄лыс, рущ ла̄тӈыл мощ лю̄льсаӈнув потыртас. Ам таве о̄лупсатэ ос такви урēтыл потыртаӈкв во̄выслум. Тав ла̄выс, наме Фарзана Гафуровна Димишева, башкир э̄ква. Советский ӯст о̄лы, ань ня̄враманэ пуссын колта̄глыӈыг ēмтсыт, я̄нас о̄лэ̄гыт. Ос оманыл акваг уральтым о̄ньщияныл. 

	Мо̄лты та̄л тав 85 та̄лэ то̄влыс, ты та̄л яныгпо̄ль э̄тпос 25 хо̄талэ̄т 86 та̄лэ тах то̄влы. Тав кос яныгпа̄лаг о̄лы, ос яныгмам поратэ, яныг хо̄нт о̄лум пора сака ёмащакв номиянэ. Ты урыл тав сака пӯмыщи потыртас.

	Колта̄гланыл урыл

	Оматэ ос а̄тятэ сас башкирыг о̄лсы̄г. А̄ще онтоловхуйплов та̄лэ то̄влуме юи-па̄лт армиян тотвес. Хо̄т та̄л Лӯима̄т Мурманск ӯс ляпат лусытас. Юв 1923 та̄л порат ёхтыс. Юв ёхтыс, мо̄т па̄вылт о̄лнэ ма̄ньлат а̄ги ёт ха̄йталавесы̄г. Акв та̄л минас, 1924 та̄лт о̄выл ня̄врамēн самын патыс. Тувыл ка̄сыӈ хӯрум та̄л акв-акв ня̄врам о̄щсы̄г. 

	Та порат о̄луӈкве сака та̄рвитыӈ о̄лыс, ма̄хум тэ̄та̄л саваласыт. А̄щаныл па̄ля совныл матыр маснут ю̄нтуӈкв сака ха̄сыс – тēнтыт, тулупыт. Па̄влыӈ ма̄х-маныл пуссын тавēн матыр ю̄нтылта̄лсыт. 

	Та порат о̄лум кӯщаит мирн мощ нё̄тнэ ма̄гыс па̄влыӈ ма̄т о̄лнэ ма̄хум ма̄-ло̄мтыл миӈкв патсаныл, та ма̄ рущ ла̄тӈыл тох ла̄ввес – «наделы». Нэ̄г-хумы̄г та пора мус хӯрум пыг о̄щсы̄г. Ос ма̄ туп хум хо̄тпатн ос хум ня̄врамытн майлувес. Та̄н колта̄гланыл нила ма̄-ло̄мтыл та майвес. Та̄н тот ня̄ньпум ян-малтасыт, тувыл коласыг ва̄рсаныл. Матах па̄ля о̄щсыт. Щēмьяныл мощ ёмащаквнув о̄луӈкв та патыс. Сакати, ня̄враманэ̄н тэ̄та̄л ат о̄лсыт.

	Яныг хо̄нт 

	Яныг хо̄нт о̄вылтахтам э̄лы-па̄лт та̄н колта̄гланыл са̄в ня̄врамыӈыг ēмтыс. Юи-о̄выл ня̄врамēн 1939 та̄л порат самын патыс. Тувыл ла̄тыӈ та ёхтыс – война о̄вылтахтас. Та хо̄тал Фарзана Фаридовна сака ёмащакв номитэ, ань тох потыртас:

	— Па̄влыӈ ма̄хманув пуссын па̄выл канын акван-атхатасыт. Ма̄н, ня̄врамыт, акв та ляпат о̄лэ̄в. Хӯнтлэ̄в, сунсэ̄в, яныг ма̄хманув маныр потыртэ̄гыт, маныр ва̄рēгыт. Тувыл пуссын ла̄кква та миныгласыт.

	Матах хо̄тал минас, хум хо̄тпат ла̄ввēсыт, хотьют лув о̄ньщи, хо̄нтлын ма̄н луве ёт вос мины. Тох ты Башкирский конный армия атвес. 

	Ам а̄тям о̄с тув хасвес. 1942 та̄лт 6 со̄тыра хо̄тпа ос 4,5 со̄тыра лув хо̄нтлын ма̄н та минасыт. Та̄н Сталинград нупыл тотвēсыт, тот хо̄нтлуӈкв патсыт. Тав ма̄навн туп акв пищма хансыглас, тувыл та. Нэ̄пакыл тотвесӯв, тот хансым о̄лыс, Сталинград ӯс ляпат тот хо̄т та тыпыс. 

	Ма̄н па̄влувныл акв хум юв ёхталас, тав ос та ма̄т хо̄нтлас. Яныг пилыщма-капай урыл потырта̄лыс. Сталинградский битва о̄лум ма̄т таса̄вит хо̄тпа па̄тлуптавес, пуссын ёл-щё̄питаӈкв ат а̄лымавēсыт. Танкыт э̄лаль минуӈкв ат вēрмысыт. Порслым хо̄тпат яныг аняг акв тармыл пиным тот хуясыт, танкыт та̄наныл ёл-ялыглым нумыл минасыт. Ма̄н ма̄тēв вуянтан ма̄гыс ма̄хум тох та хо̄нтласыт.

	Юн хультум ма̄хум 

	са̄в рӯпитасыт

	Юн хультум мир урыл Фарзана Фаридовна тох ла̄выс. Па̄вылт нэ̄квет ня̄враманыл ёт ос яныгпа̄ла ма̄хум хультсыт. Колхоз претщетателиг рущ о̄йка о̄лыс, тав нэ̄мхотьют ат са̄литас. Кос ня̄врамаквет, кос яныг хо̄тпат пуссын акв ё̄рыл рӯпитасыт, пуссын аквса̄вит нормал хансыглавēсыт. 

	Та порат ос ка̄сыӈ щēмья хумус вēрмыс, тох та о̄лантас. То̄ва колта̄глыт мислув о̄щсыт, то̄ват нуса тотым о̄лсыт. Э̄ква э̄лаль тох потыртас: «Ма̄н мис о̄щсӯв, тав ма̄гсылэ пум ва̄руӈкв щар ат та̄ртвесӯв. Э̄типа̄лаг тēтавēв, мисув ма̄гыс пум-ло̄мт вос атэ̄в. Яныг пумканыт о̄лнэ ма̄н минэ̄в, тот пум та̄ври та атэ̄в. Атыянӯв, юв тотыянӯв. Акв щёс пуввесӯв, пум-ло̄мтанув пуссын та а̄лмаявēсыт. Мисув туп э̄ти кон та̄ртыгласлӯв. А̄лпыл юв ёхты, омав посытэ ос мисколн лап та пантылӯв. То̄нт мис ат те о̄щсӯв, ань ул ат о̄лнувӯв».

	Па̄влыӈ нэ̄ хо̄тпат 40 тила са̄вит коласыл майлувēсыт. Та коласныл ня̄нь ва̄руӈкв э̄рыс, то̄слуӈкв ос сукари ва̄руӈкв. Та сукарит пуссын ювле вуйвēсыт ос ёмащакв вēскалавēсыт, мощща ул вос о̄лыс. Тувыл хо̄нтлын ма̄хумн та тēтыглавēсыт. 

	Акв нэ̄ тит ня̄врам о̄ньщум, а̄гитэ мощ яныгнув, пыгрище ат та̄л янытыг о̄лыс. Ня̄врамаге тыттын ма̄гыс ня̄ньпум самыт атуӈкв минас. Тот нэ̄кве та пуввес. Претщетатель лув сыс тармыл яласас, нумын ӯнлым нэ̄кве хо̄мщал щама та хосгыстэ. Тит ня̄врамаквег  ос тэ̄та̄л  та рагатасы̄г, нэ̄мхотьютн ат нё̄твесы̄г. Тамле пилыщма та о̄лыс.

	Яныг каӈканыл о̄с та вуйвес

	Яныг каӈке нёлоловхуйплов та̄лэ иӈ ат то̄влыс, тав ос хо̄нтлын ма̄н 1942 талт тэ̄лы порат та тотвес. То̄нт лап-пантым вагоныт хунь о̄лсыт, на̄иӈтуйтыт пуссын матыр яныг пормас ман яныг техника тотнэ ма̄гыс щё̄питым о̄лсыт. Хум ня̄врамыт пуссын грузовой вагонын та̄лттувēсыт, хӯрум хо̄тал минасыт. Тэ̄лы, та ащирма. Ёл-по̄йтса̄лэ̄гыт, ляпат о̄лнэ па̄влытн минэ̄гыт, тэ̄нут ос вит тот та во̄вēгыт. 

	Каӈканыл 1944 та̄л ва̄т са̄грапнал саквалан э̄тпост та порславес. Хо̄нтлын ма̄ныл юв са̄в пищма хансыглас,  ка̄сыӈ пищматэ̄т акваг матыр хури тув та по̄слыгпи. Ма̄нь йигрищанэ̄н, а̄пщирищанэ̄н ты пищмат сунсыглаӈкв сака пӯмыщ о̄лыс.

	Хо̄нт юи-па̄лт ма̄хум хумус о̄лсыт

	Яныг хо̄нт хунь оигпас, а̄гирищ 14 та̄лэ то̄влыс. Па̄вылт о̄лум 1928-1929 та̄лыгт самын патум ма̄ньлат а̄гит пуссын Украинан рӯпитаӈкв тēтуӈкв патвēсыт. Тот ДнепроГЭС ёмащакв хот-щё̄питавес. Э̄ква ла̄выс: 

	— Ам хо̄тхуйплов та̄лум то̄влыс, паспортыл майвēсум, мирколн минасум, тот по̄с тӯщтуӈкв э̄рыс. Ла̄ввēсум, Украинан минуӈкв вос щё̄питахтэ̄гум, мощēрт а̄гит тув тотнэ ма̄гыс ма̄хум тах ёхтэ̄гыт.

	Туи яныг ялпыӈ хо̄тал ва̄рвес, ма̄хум пуссын тув акван-атхатасыт. Номилум, нэ̄пак хаснэ яныг писатель-о̄йка ёхтыс. Ма̄н тув вос минэ̄в, та потырты. Та порат котиль  каӈкум  юн о̄лыс,  тав Уфа  ӯст  институтт ханищтахтас. А̄нумн ла̄ви: «Наӈ тув минуӈкв щар ул касащен. Минэ̄гын те, ювле воссыг нэ̄мхуньт ат ёхтэ̄гын тах. Тӯйтхатэн».

	Акв хо̄тал а̄гит акван та атвēсыт. Ма̄н колув мощ э̄лыннув ӯнлыс, ам юв-я̄ртхатасум, кон щар ат нэ̄глэ̄гум. Тисвēсум ман а̄ти, ат ва̄глум. Ам ма̄гсылум юв нэ̄мхотьют ат ёхталас. Тох юн та хультсум. Тув тотым а̄гит щар нэ̄мхотьютаныл юв ат ёхтыс, пуссын тот аман а̄тимыг ēмтсыт, аман тот хультсыт. Ат ва̄глум. Мир потырта̄лсыт, тув тотым а̄гит пуссын сака та̄рвитыӈ рӯпата ва̄рсыт. Тох ты па̄влув ла̄щлакв та та̄тламас».

	Хум ва̄рыс

	Каӈкēн ла̄ввес, яныг ӯсн э̄лаль ханищтахтуӈкв вос мины. Аквъёт тув та минасы̄г, а̄ги тот школа а̄стлас. Тувыл оматэ палт юв ёхтыс. Юн о̄лыматэ, ма̄ньлат пыгн ха̄йталавес. Акван та о̄лмыгтасы̄г. Ётыл о̄йкатэ во̄р ёл-са̄грын ма̄н рӯпитаӈкв то̄твес, тот лов та̄л о̄лсы̄г-рӯпитасы̄г. Ат ня̄враманэ̄н самын патсыт. Тувыл тэ̄н 1967 та̄лт ма̄н округувн Советский ӯсн тēтвесы̄г, тув та о̄лмыгласы̄г. Ня̄враманэ̄н пуссын тот яныгмасыт.

	Ты йис о̄лупсатэ

	О̄йкатэ 2000 та̄лт а̄тимыг ēмтыс, э̄ква ты та̄л 86 та̄лэ тах то̄влы. Ма̄нь пыге палт о̄лы. Яныг пыге Ханты-Мансийск ӯст о̄лы, тит пыгаге ос а̄гияге оматэ̄н ляпат о̄лэ̄гыт. Ам таве титыгласлум, юв Башкирия ма̄н хартавет ман а̄ти, э̄ква ювле ла̄выс:

	— А̄ти, ма̄н тыт о̄луӈкв ханьщувласӯв, ня̄враманум ос мо̄т ма̄н минуӈкв щар ат таӈхēгыт. Ань тот та̄рвитыӈ о̄луӈкв, рӯпата а̄тим, кол а̄тим. Тув минмыгтэ̄в те, о̄влэ̄т тот кол ӯнттуӈкв э̄ри. 

	Тот ань каӈке ос э̄ще о̄лэ̄г. Каӈке 90 та̄лэ то̄влыс, са̄в та̄л школат рӯпитас, ань сака матум. Э̄ще о̄с яныгпа̄ла, ань а̄гм нупыл хартуӈкв патыс. Ос такви Фарзана Гафуровна  сака ка̄ркам э̄квакве. Маныр урыл таве титыглылын, пуссын ва̄г, пуссын номи. Тамле хо̄тпа ёт ты ва̄йхатасум, тав та̄рвитыӈ  о̄лупсатэ  урыл потре хӯнтлыслум ос газета ловиньтан ма̄хум ма̄гыс ань ма̄ньщи ла̄тӈыл ты хансыслум.



Фарзана Гафуровна Димишева уже давно считает Югру своей второй родиной. Пятьдесят лет назад в 1967 году ее мужа направили работать на лесоучасток в Советский район. С собой он привёз своих родных – жену и пятерых маленьких детей. По национальности супруги оба башкиры.
Много пришлось пережить этой пожилой женщине. Особенно тяжело было в военные и послевоенные годы. Отца она мало помнит, он пропал без вести в годы Великой Отечественной войны в Сталинградской битве. Мама одна подняла на ноги всех детей. Об истории их семьи Фарзана Гафуровна рассказала так. Их отца забрали в армию, едва ему исполнилось восемнадцать лет. Шесть лет он служил около Мурманска. Вернулся домой в 1923 году. В тот же год его сосватали с девушкой из соседней деревни, с их мамой. На следующий год у них родился первенец. Затем друг за другом еще родились дети. Фарзана в семье была четвертым ребенком, она родилась 25 апреля в 1931 году.
Как сейчас вспоминает Фарзана Гафуровна, отец их был хороший портной и скорняк. Из овчины мог сшить любую верхнюю одежду – тулуп, шапки. Мог сшить хороший костюм. Вся округа делала ему заказы. В годы НЭПа для поднятия сельского хозяйства семьям стали выделять земельные наделы. Давали только представителям мужского пола. Их семье дали четыре надела, отцу и его маленьким трём сыновьям. Там они стали выращивать пшеницу, рожь. Завели овец, лошадь. Жизнь стала потихоньку налаживаться.
Но пришло страшное известие о начале войны. Прошло много лет с того дня, но Фарзана Гафуровна помнит его вплоть да мельчайших подробностей. В тот день к полудню в центре села собралась вся деревня, пришли целыми семьями - мужчины, женщины с детьми. Все стояли молча и слушали динамики. Затем все потихоньку стали расходиться. Через какое-то время пришел приказ, мужчин будут призывать в армию вместе с их лошадьми. Так началось формирование Башкирской конной дивизии.
Их отца вместе с другими односельчанами призвали в армию в декабре 1941 года. Всех их направили в Сталинград. От него они успели получить только одно письмо, затем пришла повестка о том, что он пропал без вести. Из всех призванных из их деревни, с войны вернулся только один мужчина, он и рассказал им, что все земляки, с кем он воевал бок о бок в Сталинградской битве, так и остались там на полях сражений.
Старшему брату Фарзаны в 1941 году было всего семнадцать лет. Но в начале 1942 года и он был призван. Он часто писал письма домой, и его младшие братья и сестры хорошо помнят, как в каждом письме он обязательно рисовал им какой-нибудь рисунок. Их они ждали с большим нетерпеньем, а получив, могли долго рассматривать.
В деревне остались одни женщины с детьми и старики. Мужчин забрали всех. Председателем колхоза тогда был властный русский мужчина, он не жалел никого - ни детей, ни стариков. Работали все, кто мог. Женщинам выдавали по 40 кг муки. Из нее они выпекали хлеб, а затем сушили сухари. Все это тщательно взвешивалось. Был такой случай, однажды одна молодая женщина решила собрать оставшиеся хлебные колоски на поле. Увидев ее там, председатель до смерти забил ее плеткой. Ее маленькие дети остались сиротами, но никто из односельчан их в свою семью не взял. И они в скором времени погибли от голодной смерти. Вспоминая этот случай, пожилая женщина периодически замолкала. Было видно, как тяжело ей все это вспоминать.
После окончания войны начались другие тяготы. Надо было восстанавливать разрушенные города и села. Молодых девушек из их деревни, кому только исполнялось 16 лет, всех в принудительном порядке стали увозить в Украину для восстановления ДнепроГЭСа. Подошла очередь и до Фарзаны. Получив в 16 лет паспорт, она пошла отметиться в сельский совет. Там ее предупредили, что, в скором времени, и она вместе с другими девушками должна будет поехать туда. К счастью, дома был старший брат, который приехал погостить к родным из Уфы. Он ей категорически заявил, никакого согласия она не должна давать. По возможности ей надо где-нибудь притаиться, что молодая девушка и сделала. Так она и осталась дома. Все остальные девушки, которых увезли туда работать, никто не вернулся домой.
Старшие классы девушка окончила в Уфе. После школы она решила вернуться домой, чтобы помогать маме. Но по башкирским обычаям, пришло время выдавать ее замуж. Согласия никто не спрашивал. Фарзану сосватали с парнем из соседней деревни. Он тогда работал в другом районе на лесоучастке. Туда он и забрал с собой молодую жену. Проработали и прожили они там десять лет, там же родились их пятеро детей. Но лесоучасток закрыли, а молодой семье предложили ехать на Север в поселок Советский. Вплоть до пенсии ее супруг и сама Фарзана Гафуровна трудились в лесозаготовительных предприятиях округа. Мужа уже много лет нет с ней рядом. Дети все живут в разных городах округа. Пожилая мама проживает у младшего сына в Советском.
На прощание я поинтересовалась у нее, не хотят ли они переехать обратно в Башкирию. На что, почти ровесница нашего округа, ответила: «Нет, это наша вторая родина, мы все привыкли здесь жить. А переезжать куда-то, даже в мыслях нет. У меня здесь живут все мои дети, все внуки и правнуки».
