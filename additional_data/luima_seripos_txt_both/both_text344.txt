
Ты хурит Кēрасколыӈ па̄выл ня̄врамыт по̄слым о̄лэ̄гыт. Кēрасколыӈъя̄ па̄выл – ты ам яныгмам па̄влум. Ам яныгмамумт па̄влув яныг о̄лыс: налыман арыг э̄лумхо̄лас, нёлолов о̄лнэ кол, ка̄сыӈ колт ня̄врамыт о̄лсыт. 
Са̄в ня̄врам аквъёт яныгмасӯв . П а̄влув суиӈ, мо̄т-мо̄т ма̄т туп ро̄хтахтын суюв. Тэ̄лы порат тахсан сыпув тох та ва̄рилӯв, яласан ма̄ссынат сыпын но̄х-ха̄ӈхуӈкв ат вēрмēгыт, ха̄ӈраӈ урыл ювле тотавет. 
Ань па̄влувт кит о̄лнэ кол туп хультыс. Акв колт ам ща̄нюм Александра Васильевна, Валера ягпыгум ос Лиза яга̄гим ма̄нь а̄гияге-пыгаге ёт о̄лэ̄гыт. Китыт колт Михаил Тимофеевич Пеликов э̄кватэ̄нтыл о̄лэ̄г кит ня̄врам о̄ньщēг. 
То̄ва ма̄хманув Висумтыт па̄вылнва̄нт ласыт. Тот Лусумыг-Висмаг акван-патнэ ма̄т мощ мо̄лтынув онтолов кол ӯнттувес. Арыгтамкем Лӯсум ма̄ньщит тот та о̄лэ̄гыт. Нэ̄матыр рущ рӯпата тыт а̄тим по̄льница ла̄пка пекарня, школа, садик а̄тим. Ма̄хум пēс йис нот щирыл о̄лэ̄гыт. Пос о̄с а̄тим. Пос пēламтан станция пуссын кос о̄ньщēгыт, туп ка̄сыӈ хо̄тал ман э̄таӈ-хо̄тал курыгтаӈкв бензин-соляра э̄ри. Ма̄н пуӈк пēлы, ка̄сыӈ ēмт ёвтуӈкв. 
Рущ па̄вылн ёхтэ̄гын, са̄р-о̄вылт тэ̄нут ломт ёвтуӈкв э̄ри. Пēс Сӯйва̄т па̄выл о̄лум порат Сӯйва̄т па̄вылт ла̄пка о̄лыс ка̄сыӈ э̄тпос пирикаска ёхталас. Та порат са̄в ма̄ньщи о̄лыс. Ка̄сыӈ э̄тпос 20 хо̄талт ма̄хум тув ялантасыт, маныр э̄ри тот ёвтыгласыт .
Ань Висумтыт павылт тох ке ва̄рнуве ка̄сыӈ ēмт яласаӈкв ат э̄рнув. Туп хунь матарн сака ке я̄рмēгын, ущ хотталь минуӈкв ос ня̄в рамыт уральтаӈкв ялуӈкв. Ня̄врамыт Полуночное па̄вылт интернатт ханищтахтэ̄гыт, туп каникулытн юв ёх-тала̄лэ̄гыт. Ты во̄р па̄влыгт о̄лнэ ма̄ньщит пуссын та̄нки ща̄нь ла̄тыӈкēнылтыл потыртэ̄гыт .
Туп таи лю̄ль. Нё̄рн миннэ ос Лӯсум алгаль миннэ лё̄ӈх ты та̄ра о̄лы. Туи ос таквсы щар кӯм а̄ти, ка̄сыӈ хо̄тал ма̄шинат ёл ат по̄йтса̄лэ̄гыт. Нё̄рн миннэ ут-Нё̄рн мины, Са̄псан миннэ ут - Са̄псан мины. Я̄ хосытыл та на̄тылтэ̄гыт. Туп тэ̄лы ос тӯяг, яныг вит порат мощ сытамнуваг патса̄лы, сака ат яласэ̄гыт. Висумтыт па̄выл урыл мо̄тынтыг тах хансэ̄гум. 
 
 
 
 



 
Когда-то в деревне Тресколье было 8 дворов. В те годы семьи были большие. Весело и шумно было в деревне. В настоящее время постоянно здесь проживают всего две семьи. Это Александра Васильевна Анямова и Михаил Тимофеевич Пеликов. Остальные после пожара переехали в другую деревню, где от правительства Свердловской области построили новые дома. Здесь все говорят на своём родном языке, и стар, и млад. До сих пор там  нет электричества, больницы, пекарни, магазинов. За всем необходимым приходится ездить за 150 километров в г. Ивдель. Если бы как когда-то в посёлке Суйват организовали передвижной магазин, то каждый месяц 20 числа людям бы привозили необходимые продукты и хозяйственные принадлежности.
Автор А. Алгадьева
