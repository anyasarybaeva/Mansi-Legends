
 
 Санкт-Петербургныл тит хо̄тпаг о̄лсы̄г. Александр Иосифович Беленький, Алексей Николаевич Смышляев - тэ̄н ты ма̄нав ханищтасы̄г. Александр Беленький фотоаппаратыл по̄слын ма̄хум халт тав намыӈ-суиӈ хо̄тпаг о̄лы. Ты коныпал тав университетт фотожурналистика факультетт ма̄ньлат ма̄хум ханищты. Алексей Смышляев ос ма̄нь-лат ма̄хум, ня̄врамыт 
ханищтан кол о̄ньщи. 
Ты та̄л колэ рӯпитанэ̄тэ лов та̄лыг ēмтыс.
О̄выл э̄типа̄лаг, хунь ма̄н Салехард ӯст пуссын акван-атхатсӯв, А̄с я̄ ва̄тат ма̄хар памятник палт тотыглавесӯв. Тот ханты ос ё̄рн ма̄хмыт э̄ргысыт ос  йӣквсыт.
 Хури по̄слын семинарн ёхтум ма̄хум о̄влэ̄т та̄нтина̄ныл ёмас хурит по̄слын хо̄тпаг ловиньтасаныл. Та̄н ла̄всыт: «Манрыг ма̄н акв ма̄т ӯнлын, потрыт хӯнтлын тамле ханищтапыл ва̄рвесӯв. Ма̄н ма̄нти хотьют э̄ри, ханищтаӈкв вēрмēв». Хунь ханищтапув о̄вылтахтас, ма̄хманув астал о̄лым, акв ма̄т ӯнлантым хӯнтлысыт. 
Э̄типа̄лаг ос ма̄нти хуриянув суссылтасанӯв. Тэ̄н ос ма̄н хуриянув урыл маныр ёмас ос лю̄ль хӯлтыгласы̄г.  
Титыт хо̄талт Александр Беленький такви по̄слум хуриянэ ма̄навн суссылтасанэ. Хо̄талъят юи-па̄лт ос музей колн по̄слуӈкв тотыглавесӯв. Та э̄лы-па̄лт ма̄нав ханищтан хум ла̄выс: «На̄-нан ань акв-тит  ёмас хури по̄слуӈкв э̄ри». 
Ма̄н тот хумус вēр-мысӯв ос самув хумус ка̄салас, са̄всыр щирыл лю̄люмта̄лым, та по̄слысӯв. Мо̄т хо̄талт «И.С.Шимановский» нампа музейт ма̄н ва̄-рум хуриянув сусвēсыт. Александр Беленький ка̄сыӈ хо̄тпа по̄слум хуритытныл акв-тит хури пēрияс. 
Вим хурит урыл таи ла̄выс: «Хунь хӯрмит хуриӈ нэ̄пакын ва̄раве, ам то̄нт на̄н хуриянын ёлы-па̄лт наманын хансыянум. Ма̄хум вос сунсэ̄гыт ос ханищтахтэ̄гыт». 
Та юи-па̄лт Алексей Николаевичин ханищтаӈкв о̄вылтавесӯв. Тав ма̄навн фотоаппаратыл хурит по̄слын порат на̄й но̄х-хорая̄лнэ урыл потыртас. Хунь, хоты порат ос хумус на̄й ёт по̄слуӈкв ро̄ви - хӯлтыглас. Тувыл ос хумус яныг ӯсыӈ ма̄т по̄слуӈкве э̄ри, таи потыртас. 
Яныг ӯст то̄ва ма̄т ос то̄ва порат по̄слуӈкв щар ат ро̄ви. Таима̄гсыл хансым са̄кконыт ва̄ӈкв э̄ри. Атиӈк  по̄слын утын 
полициян хот-виӈкв вēрмаве. Ты коныпал ос мо̄т хотты по̄х ма̄хмытын яныг тынпа фотоаппаратын пулиг-вēлатаӈкв ос на̄нти ра̄туӈкв вēр-мавēн. Са̄ккон ва̄им, на̄нан та̄н ётаныл кӯстырыг потыртаӈкв а̄ртми. 
Э̄типа̄лаг ос Сале-хард ӯс сунсуӈкв то-тыглавесӯв. Алексей Николаевич ма̄навн хащта̄л ма̄хум по̄слуӈкв ла̄выс. Ма̄нав ат ва̄нэ хо̄тпат то̄ват мовиньтэ̄гыт, титыглахтэ̄гыт, мо̄таныт 
кантыӈ самыл сунсэ̄гыт ос лю̄ль ла̄тӈыл ля̄в-тэ̄гыт. Ханищтан хум 
ла̄выс: «Хунь тох ēмта-ланэ порат на̄н ущ торгамтылы̄н, фотоаппарат манырсыр яныг ё̄р о̄ньщи». 
Юи-о̄выл хо̄талувт ка̄сыӈ хо̄тпа ханищтахтаме урыл потыртас. Тамле ханищтап ма̄навн мӯстыс. Ка̄сыӈ хо̄тпа таквина̄тэ̄н матыр пӯмащ ос ёмас номт хансыс. 
Э̄типа̄лаг Горно-князевск па̄влын то-тыглавесӯв. Тот ё̄рн ма̄хум са̄лыӈ коланыл ос пēс йис о̄лупсаныл урыл музей кант экскурсиял ва̄рыглавесӯв. Ё̄рнколт пасаныл щё̄пита̄лвесӯв. Тот ма̄н во̄иӈ мохсаӈ хӯлыл, атыӈ са̄лы нё̄влил ос са̄ккарыл тэ̄лыгтым морахыл тыттувесӯв.
 



 
С 16 по 20 сентября в городе Салехард Ямало-Ненецкого автономного округа прошёл фотосеминар для финно-угорских журналистов.
В семинаре приняли участие 16 фотожурналистов с республики Удмуртии, Коми, Мари Эл и Югры и Ямала.
Участники семинара  прослушали  лекции по репортажному фотографированию и об особенностях жанровой фотосъемки. В музее именем «И.С.Шимановского»  было проведено практическое задание. После чего был коллективный разбор ошибок в ходе съемки.
По завершении семинара гостям была предложена экскурсионная программа в Горнокнязевский музей под открытым небом.
Автор: А. Вьюткин
