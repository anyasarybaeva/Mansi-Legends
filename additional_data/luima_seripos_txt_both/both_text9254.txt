
Туи Ха̄льӯс район Ло̄пмус па̄вылт ялпыӈ хо̄тал ва̄рыглавес, ма̄хум тув са̄в ма̄ныл ялсыт. Саранпа̄вылныл культура кол кӯщай нэ̄ Елена Валерьевна Савчук о̄лыс, тав ётэ потрамасум, тэ̄ланыл урыл китыглахтасум. На̄н ань э̄лаль Елена Валерьевна потре ловиньтэлы̄н.
– Ло̄пмус па̄выл мо̄лты порат 130 та̄лэ то̄влыс. Саранпа̄выл мирколт рӯпитан хо̄тпат Ло̄пмус ма̄хум ёт потыртахтасыт, па̄вланылт ты та̄л лӯпта э̄тпост мӯйлуӈкве патэ̄в. Э̄ргын-йӣквнэ тэ̄ла тар­мыл пуӈктотуӈкве ам паттувēсум, я-ты, щё̄пи­тахтуӈкве та о̄вылтахта­сӯв. Кульпас па̄выл клубт рӯпитан хо̄тпатн ла̄тыӈ кēтсум, Ло̄пмуст ялпыӈ хо̄тал ва̄руӈкве о̄с вос нё̄тэ̄гыт. 
Ма̄к таи, ань па̄выл мирн пӯмыщ вос о̄лыс, мощ вос мӯйлэ̄гыт, ёмас номтыл вос ё̄мыгтэ̄гыт. Ма̄нь па̄влытт о̄лнэ ма̄хум – Ло̄пмуст, Кимкъясӯйт ос Сӯкыръят ялпыӈхо̄талыт сака хунь ва̄щинта̄лэ̄гыт, мо̄рсыӈ порат ва̄рыгла­вет. Ло̄пмуст пēс клуб кол о̄лы кос, ос тув ма̄хум ат щалтсэ̄гыт, ялпыӈ хо̄талыт порат тот ат мӯйлэ̄гыт. Туп ня̄врамыт ма̄гыс школат атхатыглэ̄гыт, лӯпта э̄тпос о̄выл хо̄талт манос я̄ӈк на̄тнэ э̄тпос 9 хо̄талт, тувыл та. Ос нас йӣк­ващлаӈкве тай кол а̄тим. Ло̄пмус ма̄хум та̄с клуб колыл тотуӈкве ла̄ввēсыт, ос улпыл атхуйплов та̄л минас, ань тыхо̄тал мус ӯрхатэ̄гыт. 
Ма̄нь па̄влытн нё̄туӈ­кве э̄ри, номсэ̄гум, вуй­хатэ̄в те, акван-нё̄тхатым са̄в ёмас тэ̄ла ва̄руӈкве вēрмēв. Таима̄гыс ма̄хум ёт та потыртахтэ̄в, пор­масыт щё̄питэ̄в, тотэ̄в. Ло̄пмуст о̄лум ялпыӈ хо̄тал кастыл Саранпа̄выл ос Кульпас мирколт рӯпитан хо̄тпат са̄в нё̄тмил ва̄р­сыт, па̄выл мир янытлан нэ̄пакытыл щё̄питасаныл, рӯпитан хо̄тпат ос пен­сиян минам ма̄хум пус­сын яныт­лавēсыт. 
Кульпасныл клубт рӯ­питан э̄рыг-йӣкв тотнэ хо̄тпат ёхталасыт. Ягрим па̄вылныл атыӈ тэ̄нут тыналан нэ̄г-хумыг о̄лсы̄г. Саранпа̄вылныл «Сделано в пауле» щаквщин колныл нэ̄квет ёхталасыт, ка̄тыл ю̄нтум пормасаныл сус­сылтасаныл, ханищтап ва̄­рыгласыт. Ам ос ма̄ньщи ёнгилыт суссылтасум. 
– Ня̄врамыт ма̄гыс ёнгилыт?
– А̄ти туп ня̄врамыт ма̄гыс, ка̄сыӈ э̄лумхо̄лас ёнгасаӈкве вēрми, ма̄нь манос яныгхо̄тпа. Мо̄лты порат «Ёнгасан ма̄» проект тэ̄ла щё̄пита̄лсӯв, тынакт ла̄тыӈ ёхтыс, ань та тэ̄лав но̄х-патыс, олныл миӈкве ла̄ввесӯв. Ханты ма̄хум «Нумас юнт» (Номсахтан ёнгил) нампа тэ̄ла щирыл са̄всыр ёнгилыт ва̄рēгыт – йӣв-о̄влытыл, ква̄лгыл ос а̄хвтасныл ма̄щтырлэ̄гыт. Э̄лнаӈ ханты ма̄хманыл манарыл ёнгасасыт, тох ва̄рēгыт. Ма̄нь ма̄хум ма­нос яныгхо̄тпат ёнгасанэ̄­ныл порат маттем та номсахтэ̄гыт – йӣв-о̄выл хоталь пинумтаӈкве ма­нос ква̄лыг хоты нупыл пēрумтаӈкве, нарумтаӈ­кве, та маныр. Хо̄тпа ща̄г­тым ёнгасы, номсахты, ханьщи. 
Ам ос ты тэ̄лан таима̄­гыс вуйхатасум, ань ма̄ньщи ма̄хум тамле ёнгилыт о̄с вос о̄ньщēгыт, янге-ма̄не вос ёнгасэ̄гыт, пēс йис накыт вос ва̄ганыл. Саранпа̄вылт о̄лнэ ма̄щ­тыр хум Юрий Констан­тинович Ларионов то̄ва ёнгилыт ва̄рыс, Ло̄мпус ма̄хумн суссылтасанӯв. Та̄н ща̄гтым ёнгасасыт, ла̄в­сыт, сака пӯмыщ утыт, мо̄т щёс ёхталанэ̄в порат са̄внув вос тотэ̄в.
Светлана РОМБАНДЕЕВА



Соссаӈ мир культура - Культура коренных народов Севера