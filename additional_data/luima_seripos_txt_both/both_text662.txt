

	Татьяна Петровна Конева, а̄ги о̄парищ наме Пузина, Ха̄льӯс район Саранпа̄вылт самын патыс. Оматэ Анна Никоновна, а̄ще Пётр Ильич Пузиныг о̄лсы̄г. Татьяна иӈ ма̄ниг о̄лыс, а̄ще холас. Анна Никоновна таккēт ня̄врамыт янмалтасанэ. 

	Татьяна Саранпа̄выл школа а̄стламе юи-па̄лт 1993 та̄лт Ха̄льӯсн ва̄нтлыс. Хум ва̄рыс, о̄йкатэ̄нтыл хӯрум ня̄врам янмалтэ̄г. Яныг пыге Ягрим па̄выл колледжыт ханищтахты. Кит а̄гияге иӈ школан ялантэ̄г. Ня̄враманэ мощ ма̄ньщи ла̄тыӈ торгамтэ̄гыт ос юн ща̄нь ла̄тӈыл мо̄рсыӈ порат потыртэ̄гыт. 

	Татьяна Петровна ань нэ̄мхо̄т ат рӯпиты, а̄гияге янмалты ос юн о̄лнэ са̄всыр рӯпата ва̄ри. О̄йкатэ рущ хум, тав я̄ хосыт катерыл яласым рӯпиты. 

	 

	Анастасия Васильевна Вынгилева Ха̄льӯсн 1975 та̄лт ёхтыс. Тав пӯльницат ня̄врамыт пусмалтым ма̄нь лēккарыг рӯпиты. Э̄ква хӯрум а̄ги янмалтас. Кит а̄гияге университет а̄стласы̄г, акватэ иӈ ханищтахты. Ня̄враманэ та̄нки щēмьял о̄лэ̄гыт. Ань тав хо̄т апыг о̄ньщи.

	Анастасия Кимкъясуй па̄вылт самын патыс. А̄ще Василий Селивёрстович Вынгилев Кимкъясуй па̄выл хум о̄лыс. Оматэ Домна Гавриловна ос Сӯкыръя па̄вылныл о̄лыс. Тэ̄н аквъёт атпан нупыл кит та̄л са̄виткем са̄лыӈ колт яласасы̄г. Юи-о̄выл та̄лытт Саранпа̄выл совхозт са̄лы ӯрим рӯпитасы̄г. Колта̄гланылт аквхуйплов ня̄врам яныгмасыт: са̄т пыг, нила а̄ги. Ань хӯрум та̄лыг ēмтыс, а̄ще хотталь щалтыс. Оматэ ос 1996 та̄лт а̄тимыг ēмтыс.

	А̄ще о̄лмēт йӣвныл са̄всыр хурит ё̄ргыс. Са̄лыӈ суныт, ёсат, матыр-а̄ти пуссын ва̄руӈкве хасыс. Оматэ о̄с сака ма̄щтыр нэ̄ о̄лыс. Совныл са̄всыр пормасыт ю̄нтыс. То̄ва пормасанэ музейт о̄ньщавет, то̄ванэ ос э̄л тыналавēсыт. 

	Ха̄льӯст ялпыӈ хо̄талыт о̄лыглан порат Анастасия Васильевна ва̄тихал тув во̄виньта̄лаве. Са̄ртын культура колн э̄ргуӈкве ялантас. Ань юи-о̄выл та̄лытт ты ва̄рмалин мо̄рсыӈ порат яланты. Рӯпататэ щирыл сака ат вēрми.

	 

	Ирина Константиновна Поята Ха̄льӯс район Ло̄пмус па̄вылт самын патыс. А̄ще Константин Корнилович, оматэ Ольга Максимовна Албиныг о̄лсы̄г. Э̄кваг-о̄йкаг колта̄глэ̄нт китхуйплов ня̄врам янмалтасы̄г. Ань са̄т хо̄тпа хультыс.

	Ирина школа а̄стламе юи-па̄лт Салехард ӯс медучилищан ханищтахтуӈкве минас. А̄стламе юи-па̄лт Ямал ма̄н Тарко-Сале ӯс пӯльницан рӯпитаӈкве кēтвес. Тот мощ рӯпитас ос хум ва̄рыс. О̄йкатэ̄н Молдавия ма̄н о̄луӈкве тотвес. 

	Тувыл 1990 та̄лт тэ̄н ювле Ха̄льӯсн щēмьяӈ та̄гыл ва̄нтлысы̄г. Нэ̄ пӯльницат терапевт-лēккарн нё̄тым нёловхуйплов та̄л рӯпитас. Та юи-па̄лт ос физиотерапия ва̄рмаль щирыл э̄лаль ханищтахтас. Ань ты пӯсмалтан ва̄рмаль щирыл Ха̄льӯс пӯльницат китхуйплов та̄л рӯпиты.

	Ирина Константиновна о̄йкатэ̄нтыл кит ня̄врам янмалтасы̄г. Пыгēн юридический академия а̄стлас. Ань Ха̄льӯст о̄лы. А̄гитэ̄н ос Ханты-Мансийск ӯс педколледжит нилыт та̄л ханищтахты. 

	 

	Ам ты ма̄ньщи щēмьят йильпи та̄л кастыл янытлыянум. О̄лупсаныл кӯпнитыг вос о̄лы. Йильпи та̄лт та̄н щуниӈыг вос ēмтэ̄гыт. Рӯтаныл, юртаныл ёт са̄в та̄л пуста̄гыл вос о̄лэ̄гыт.

	 

	Николай МЕРОВ

	 



В канун Нового года я встретился с женщинами, проживающими в пгт. Берёзово, Т.П. Коневой, А.В. Вынгилевой и И.К. Поята. Они рассказали о своих семьях и о поселковой жизни.
В свободное от работы время жительницы поселка с удовольствием принимают участие в различных мероприятиях и праздниках. Во время съёмок фильма о коренных народах в Березово рукодельницы продемонстрировали технологию шитья кукол-акань.
Наша редакция поздравила все мансийские семьи с наступившим новым годом.
Автор Н. Меров
