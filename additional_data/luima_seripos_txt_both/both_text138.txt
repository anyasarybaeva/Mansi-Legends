
Тӯяг а̄ти сака хосат округ губернато­рув Н. Комарова ла̄выс, ань окру­гув янытыл о̄лнэ колыт тынаныл сака янгыг ēмтсыт. Ты ва̄рмаль таима̄гыс осн-нэ̄глыс, ма̄хум субсидиял мивет ос ипотека-олн винэ порат процент акв па̄лэ Правительство па̄лыл ювле-ойтаве.
Кол ӯнттын округ Де­партаментыт кӯщай ва̄ӈын хо̄тпа Андрей Кривуляк ос анти ­монопольный служ­бат рӯпитан хум Василий Иванов журна­лист ма̄хум акванатыгласанэ̄н ос ты ва̄рмаль урыл потыртасы̄г.
Ань яныг ӯсытт са̄в кол ӯнттаве, ма̄хум тот кол ёвтуӈкв та̄ра ат вēрмēгыт. Ты ко­лыт о̄влэ̄т са̄всыр по̄х хо̄тпатн ёвтавет, та̄н «посредникыг» ла̄вавет.
Тувыл та хо̄тпат квар­тират э̄лаль та тыналыя­ныл. Ты хосыт ань колыт сака тыныӈыг ēмтсыт, акв квадратный метра - 100 со̄тыра солко̄ви ля­патемн ёхтыс.
Ань округ миркол кӯщаянув мо̄т щирыл ва̄руӈкв таӈхēгыт – ты та̄л лӯпта э̄тпос о̄выл хо̄талэ мус квартират хо̄нтум ма̄хум туп та̄н субсидиял мивет ос ипотека процентаныл ойтуӈкв нё̄тавет.
Ос та юи-па̄лт оче­редит о̄лнэ ма̄хум ху­мус э̄лаль нё̄туӈкв па­тавет, ань ты кӯщаиг тох ла̄всы̄г – ты ма̄хум ма̄гыс 2014-2020 та̄лытн мо̄т йильпи жилищный программа хансаве.
А. Кривуляк ла̄выс, ань субсидия винэ ма̄гсыл ма̄хум очере­дин хансуӈкв ат пата­вет, ты рӯпата мощ­щан ёл-по̄илтта̄лаве. Ос 2013 та̄л сыс жи­лищный программат пēс щирыл ёмащакв рӯпитаӈкв патэ̄гыт. Ту­выл э̄лаль кӯщаит маныр номылматэ̄гыт – манос о̄лы.
Ты та̄л оигпан мус ань ма̄ньлат щēмьят ма̄гыс 1 млрд. 270 млн. солко̄ви та̄ставе. Соссаӈ ма̄хум программан - 404 млн. солко̄ви.
Ань юи-о̄выл тит та̄лыг сыс округувт о̄лнэ кол сака мощ­ща ӯнттувес, ос са̄в ма̄хум субсидия-олныл майвēсыт. Колыт тына­лан ма̄хум таима̄гыс ты тох сака тыныӈыщ кол тыналэ̄гыт.
Ань ос кол ӯнттын ма̄гыс олн са̄выӈпа̄лэ бюджетныл миӈкв па­таве. Строительный компаният пуссын нё̄туӈкв патавет – ма̄-ло̄мтыл мивет, межевание ва̄руӈкв те э̄ри, о̄с тах нё̄тавет. Тувыл э̄лы ма̄ныл кол ӯнттын са̄всыр э̄рнэ пормасыт ман мо̄т утыт ул вос то­тавет, стройматери­алыт тыт ва̄руӈкв ос тыналаӈкв патавет.
Тувыл кӯщаиг титыглавесы̄г, акв квадратный метра тынэ хумус ловиньтаве, манрыг субсидия винэ порат акв метра ма̄гыс Сургут ӯст 50 со̄тыра солко̄ви миве, ос тыгыл са̄внув манрыг ат миве?
А. Кривуляк ла̄выс, ань Минрегионразви­тият рӯпитан ма̄хум та̄н ловиньтэ̄гыт, Рос­сия янытыл хо̄т ос ма­нах тын хансуӈкв ос манса̄вит солко̄ви суб­сидия ма̄гыс миӈкв э̄ри.
Ка̄сыӈ ӯст манос районт субсидия-олн са̄всыр са̄витыг хансым о̄лы, колыт ма̄гыс тыныт пуссын са̄всырыт. Ань лӯпта э̄тпос о̄выл хо̄талэ ювле та хультыс. Э̄лаль хумус субсидия-олн миве, на̄н тах ля̄ххалыт акваг ловиньтэ̄н.
Округувт 2013 та̄л о̄выл хӯрум э̄тпос сыс ань акв кв.метра ма̄гыс тыса̄вит
субсидия-олн миве:
– Сургут ӯс - 50 286 солко̄ви,
– Ханты-Мансийск ӯс - 50 308 солко̄ви,
– Урай ӯс – 43 567 солко̄ви,
– Нижневартовск ӯс – 49 004 солко̄ви.
– Нефтеюганск ӯс – 46 196 солко̄ви;
– Мегион ӯс – 49 321 солко̄ви;
– Когалым ӯс – 44 986 солко̄ви;
– Югорск ӯс – 45 966 солко̄ви;
– Радужный ӯс - 44 830 солко̄ви;
– Пыть-Ях ӯс – 45 799 солко̄ви;
– Нягань ӯс – 43 102 солко̄ви;
– Лангепас ӯс – 50 007 солко̄ви;
– Покачи ӯс – 40 177 солко̄ви;
– Советский район – 43 732 солко̄ви;
– Нижневартовский район – 47 198 солко̄ви;
– Нефтеюганский район – 46 228 солко̄ви;
– Белоярский район – 45 281 солко̄ви;
– Сургутский район – 44 400 солко̄ви;
– Кондинский район – 42 543 солко̄ви;
– Ханты-Мансийский район – 46 025 солко̄ви;
– Октябрьский район – 47 164 солко̄ви;
– Берēзовский район – 41 698 солко̄ви.



Пресс-конференция с и.о. директора департамента строительства Югры А. Кривуляк и заместителем руководителя управления ФАС по автономному округу В. Ивановым.
Сегодня ситуация на рынке жилья претерпевает изменения. Цены на первичном рынке жилья доходят до 100 тысяч рублей за квадратный метр. Необходимо срочно исправлять данную ситуацию. В программу улучшения жилищных условий внесены изменения по корректировке части процентной ставки по кредитам, выданным на покупку жилья и по субсидированию граждан на покупку и строительства жилья. Также временно приостанавливают прием заявлений на участие граждан в программе улучшения жилищных условий. С 2014 по 2020 годы будет работать новая госпрограмма, которая объединит все виды поддержки. Участники, уже заключившие договоры, просто перейдут в новую госпрограмму.
