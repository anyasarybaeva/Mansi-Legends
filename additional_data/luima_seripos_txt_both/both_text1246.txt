

	Мо̄лал ля̄ххал тотнэ хо̄тпат ёт Нягань ӯсн ялмумт ма̄н яныг пӯльницан тотыглавесӯв. Тот Сергей Михайлович Догадин яныг лēккарыг рӯпиты, ма̄нав кон ӯрыстэ. Тувыл мощ потыртамув юи-па̄лт, тав ма̄нав пӯльница сунсыглаӈкве во̄выстэ.


		Ты та̄л ва̄ти хо̄тал э̄тпост Нягань ӯс о̄выл пӯльница рӯпитаӈкве о̄вылтахтам па̄сныл налыман та̄лэ то̄влы. Ос ювле хультум во̄ртур э̄тпос са̄тыт щислат йильпи яныг пӯльница лов та̄лэ о̄лыс. Ты э̄лы-па̄лыт ӯс янытыл о̄лнэ 29 са̄всыр пусмалтан ма̄нь колыт пуссын ла̄кква рӯпитасыт, тувыл та̄н акван-тотвēсыт. 

		То̄нт лēккарыт са̄всыр а̄гмыт пусмалтан ма̄гыс ищхӣпыӈ э̄рнэ утыл ёвтвēсыт. Ты коныпал сака та̄рвит а̄гм о̄щнэ хо̄тпат ос сакватахтам, а̄гмыӈ-мосыӈ хо̄тпат тот ёмас ха̄ӈхылтапыл, я̄нас лифтыл ва̄рвēсыт. Пӯльница такви я̄нас на̄йпос ва̄рнэ станция о̄ньщи, на̄йпос лап-харыгмаптынэ̄тэ сыс, тав такви на̄й тах пēламты. Операция ва̄рнэ колнакыт, лабораторият сыстам лылыēпыл лылтнэ ма̄гыс э̄рнэ утыл тотвēсыт.  Вит сыстамтан утыл о̄с ӯнттувēсыт. 

		Сергей Догадин ла̄выс: «Ма̄н лēккаранув 48 са̄всыр а̄гмыт пусмалтым рӯпитэ̄гыт. Нягань ӯст, Ха̄льӯс, Октябрьский районыгт о̄лнэ ма̄хум о̄с тыт пусмалтыянӯв. Тувыл «сосудистая хирургия» а̄гмыт ма̄н палтув сака ёмщаквēг пусмалтавет. Тот э̄лумхо̄лас кēлп та̄ранэ уральтавет, сыресыр лю̄ль утыт та̄ра-паттавет. Тамле а̄гмыт лēккаранувн ва̄нэ̄г о̄ньщавет, таима̄гыс тыг округ янытыл ма̄хум о̄с ёхталэ̄гыт. 

		Ань тыг мус онкозаболевание ос кēлп а̄гмыт щирыл лēккарыт ат со̄тыра арыгкем операция ва̄рсыт. Са̄в операцият сым а̄гм пусмалтан щирыл о̄лсыт. Пусмалтахтын ма̄гыс ма̄хумн олн ойтуӈкве ат э̄ри. Ты яныг пӯльницат 468 э̄лумхо̄лас ма̄гыс койкат щё̄питым о̄лэ̄гыт. Мо̄т ма̄хум тыт о̄с уральтавет ос тувыл юн тэ̄рпил пусмалтахтуӈкве ла̄вавет.

		Пӯльницавт нэ̄ хо̄тпат ос хум хо̄тпат о̄щнэ а̄гманыл пусмалтан ва̄рмаль ка̄сыӈēмт са̄вмалтаве. Лēккарыт ищхӣпыӈ утыл рӯпитаӈкве э̄лаль ханищтахтэ̄гыт. 

		Паль, нёл ос тур (рущ щирыл лор) пусмалтан лēккарыт, сам пусмалтан лēккарыт пуссын о̄с номтыӈыщ рӯпитэ̄гыт. То̄ва лēккаранув «нейрохирургия» намаим йильпи ва̄рмальн ханищтаӈкв патвēсыт. Мощēрт ма̄н пӯльницавт тамле а̄гмыт пусмалтаӈкве о̄с патавет, ань матыр-а̄ти э̄рнэ ищхӣпыӈ утыт ёвтавет ос ёмащакв щё̄питавет». 

		Мо̄т тэ̄лат урыл Сергей Михайлович тох потыртас, та̄н пӯльницанылт 1 со̄тыра 376 э̄лумхо̄лас рӯпиты. Тыгыл 176 лēккарыт, та̄н халанылт аквхойплов хо̄тпа медицина наукат учёный нам о̄ньщēгыт. 544 хо̄тпа ма̄нь лēккарыг о̄лэ̄гыт. 389  медик-хо̄тпа тот рӯпиты. Та̄н пуссын хо̄т-а̄ти медицина ва̄рмалитын ханищтавēсыт. Лēккарыт са̄всыр конференциян о̄с яланта̄лэ̄гыт, матыр а̄гмыт пусмалтан щирыл йильпи накыт та̄ра-паттэ̄гыт. Мо̄т хо̄н ма̄н о̄с во̄виньта̄лавет, тот ханищтавет. 

		Мо̄лалнув Россия Президентув № 597 хӯлтнэ ла̄тыӈ кēтыс, лēккарыт рӯпатаныл ма̄гыс ёмас олныл вос ойтавет. Ань пӯльницат рӯпитан ма̄хум са̄внув олн сэ̄луӈкве патсыт. Яныг лēккар ла̄внэ̄тэ щирыл, ань Нягань ӯс пӯльницат лēккарыт 90 со̄тыра са̄вит солко̄вил ойтавет, яныг медсестраг рӯпитан хо̄тпат 46 со̄тыра са̄вит солко̄ви ос ма̄нь медсестраг о̄лнэ хо̄тпат 32 со̄тыра са̄вит солко̄ви сэ̄лэ̄гыт. Пӯльницанылт са̄всыр рӯпитан хо̄тпа товылхаты. Хо̄т лēккар ат ке  то̄вылхаты, та̄нки кинсэ̄гыт манос та̄нки хо̄тпаныл э̄лаль ханищтахтуӈкве кēтыглыяныл. 

		Ма̄н округт о̄лнэ ма̄хум пуста̄гыл о̄луӈкве ла̄виянӯв. Ос матыр а̄гм о̄ньщēгыт ке, хосан ул вос хартыяныл, та̄ра вос пусмалтахтэ̄гыт. Пус ка̄т, пус ла̄гыл!

		Тамара Мерова

		 

 



В декабре этого года Няганьская окружная больница отметит 40-летие со дня основания. А 7 августа исполнилось 10 лет, как  ввели в строй новый лечебный корпус больницы, в котором разместились все отделения, ранее располагавшиеся по всему городу.
- Теперь это уникальное здание, оснащенное самым современным оборудованием и укомплектованное высококвалифицированными специалистами, - поделился с журналистами главный врач Сергей Михайлович Догадин. Он работает в больнице уже 20 лет.
Няганьская окружная больница, кроме своих горожан, обслуживает жителей Березовского, Октябрьского, Советского районов. Лечебное учреждение рассчитано на 468 коек. В этом заведении оказывают медицинские услуги по 48 направлениям. Самым сильным и основным является «Сосудистая хирургия», поэтому на лечение приезжают сюда со всего округа. Хорошо развита акушерская гинекология, урология, отоларингология, офтальмология, кардиология и другая  узкоспециализированная помощь. Планируется расширение и развитие  нейрохирургии. Высококвалифицированная медицинская помощь оказывается бесплатно.
Кадровый состав больницы полностью укомплектован. Здесь работает 1376 сотрудников, это 176 врачей, в их числе 11 кандидатов наук, а также 544 сотрудника среднего медицинского персонала, 386 младшего медицинского персонала и 258 прочие - бухгалтерия, кадровики, инженеры.
Врачи и медсестры заботятся о сохранении здоровья и улучшении качества жизни населения. Они постоянно повышают свои профессиональные знания, являются участниками научно-практических конференций, развивают высокотехнологические виды медицинской помощи.
Тамара МЕРОВА
