
Светлана Петровна Парфёнова ёт мēн тав рӯпитан ма̄тэ̄т акван-хо̄нтхатыгласмēн. Нэ̄ матумпа̄ла хо̄тпат пусмалты. Мēн акв колн аквъёт щалтсасмēн. Тот Маина Михайловна Ярославцева таккēтэ о̄лы, тав 1934 та̄лт Каль­маново па̄вылт самын патыс. А̄ще ханты, наме Михаил Аптышев о̄лыс, хо̄нтлын ма̄н тотвес, тот порыславес. Светлана Петровна ос такви урēтыл таи потыртас:
– Ам амки о̄парищ н а м у м В ы н г и л е в а , а̄тям Пётр Егорович о̄с хо̄нтлыс. Ам яныг щēмьят яныгмасум. Ма̄н колта̄глувтыл Няхлаӈ па̄вылт о̄лсӯв. Ам школа а̄стламум юи-па̄лт Хан­ты-Мансийскан медучи­лищан ханищтахтуӈкве минасум. Тот фельдше­рыг ханищтахтасум.
О̄влэ̄т Хо̄нтаӈ ма̄н рӯпитаӈкве кēтыглавēсум. Тувыл кит та̄л Саранпа̄выл ляпат Нёро̄йка па̄вылт о̄йкамēнтыл о̄лсумēн. Нё̄рт о̄йкам ма̄шинал яла­сас, ам ос ма̄хум пус­малтасум. Тувыл Ягрим па̄вылн ва̄нтлысмēн. Та па̄вылт ам китхуй­плов та̄л о̄с лēккарыг рӯпитасум. Тувыл Ха̄льӯсн о̄лмыгтасмēн. Ам тот районный пӯльницан рӯпитаӈкве патхаты­гласум.
Ань са̄т та̄л Ханты-Мансийскат о̄лэ̄гум, тыт «Светлана» нампа колт лēккарыг рӯпитэ̄гум, матумпа̄ла ма̄хмытын нё̄тмил ва̄рēгум. Ты рӯпатам а̄нумн мӯсты. Ам ка̄сыӈ хо̄тал яныгпа̄ла хо̄тпат палт ялантэ̄гум ос э̄рнэ торыг пусмалтыянум. Давле­нияныл сунсыянум, ап­текат тэ̄рпил ёвтыянум, уколыл тӯщтыянум, сартхатнэ тэ̄рпил сар­тыянум ос матыр кол­сори рӯпата ва̄руӈкве о̄с нё̄тыянум. Та̄н ам ётум ёмщакв потыртэ̄гыт, ам та̄н ётаныл о̄с юртыӈыщ о̄лэ̄гум. Ма̄н акв ляльт сымыӈыщ сунсэ̄в.
«Светлана» нампа ко­лувт кӯщаиг Олег Вале­рьевич Яковлев о̄лы, ос ва̄ӈын нэ̄в наме Ольга Викторовна Шайхуди­нова. Тэ̄н ёмас сымыӈ хо̄тпаг. Тувыл ты колувт акв ма̄ньщи лēккар нэ̄ о̄с рӯпиты, тыи Люд­мила Рудольфовна Ме­рова. Ам ты ма̄хманум пуссын лēккарыт ялпыӈ хо̄талыл янытлыянум ос пуста̄гыл о̄лнэ ла̄тыӈ кēтэ̄гум.



Светлана Петровна Парфёнова медработник социального учреждения «Светлана».  Сейчас мы с ней находимся в гостях у Маины Михайловны Ярославцевой. Она с 1934 года рождения и проживаёт одна в частном доме. И Светлана Петровна ежедневно проверяет своих подопечных. 
