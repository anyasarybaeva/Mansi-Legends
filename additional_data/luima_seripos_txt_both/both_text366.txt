
Хурит ма̄ньщи нэ̄ Клавдия Семёновна Плеханова по̄слым о̄лы. Тав Октябрьский район Лӯи Ня̄рихумит па̄вылт колта̄глэ ёт о̄лы. Клавдия Семёновна Алы Ня̄рихумит па̄вылт самын патыс.

Ты па̄выл урыл Клавдия Семёновна потырты: «Та Алы Ня̄рихумит па̄выл урамēт щар о̄влэ̄т тув хотты порат саран ма̄хмыт о̄лмыгта̄лсыт. Хумус 
ты урыл ва̄ве? Пēс порат сараныт тит накпа лю̄лит колыл о̄лсыт. Кол ёлы накēт ӯйхуланыл о̄щсаныл. Нумын ос та̄нти о̄лсыт. Та па̄вылт ань мус иӈ акв ёл-лоньхатам кол ёр по̄хе хультыс. Тувыл ущ са̄т Яркин пыг тув о̄лмыгтасыт. Яркин о̄парищ наманыл щирыл тан Ка̄рай рӯт ма̄хмыг о̄лэ̄гыт».  
Клавдия Семёновна оматэ ос рӯтанэ урыл а̄нумн потыртас. Оматэ наме Александра Кирилловна Яркина о̄лыс. Тав 1914 та̄лт самын патыс. Александра Кирилловна хӯрум та̄л яныт порат корь а̄гмыл ēмталас. Та а̄гм паттат самаге посталыг ēмтсы̄г. Мощ ка̄салан самагēтыл тав юн о̄лнэ рӯпата пуссын ва̄рыс. Та коныпал хӯл алыщлым ос пил ва̄тым ма̄хманэ ёт яласас. Хо̄тал сыс уча вēтра пил ва̄туӈкв вēрмыс. Ма̄ньлатыг о̄лме порат Александра Кирилловна самаге пусмалтаӈкв вēрмувесы̄г кос, тав матрыг такви ат ка̄сащас. 
Э̄ква са̄р о̄йкатэ Камратка па̄вылныл о̄лыс, наме Семён Адин. Аквъёт о̄лыматэ̄н о̄йкатэ а̄тимыг ēмтыс. Нэ̄кве ма̄нь ня̄враманэ ёт такви па̄в-лэ̄н о̄луӈкв ва̄нтлыс. 
Клавдия Семёновна оматэ акв увщи,  тит каӈк ос акв а̄пщи о̄ньщас. Увщитэ Матрёна,  тав ёлы-пал каӈке наме Николай. Тав Финский хо̄нт порат тот 
пулемётчикыг хо̄нтлас. Хо̄нтыт пистыглавес. Военный гос-питалит пусмалтахтаме юи-па̄лт Ха̄льӯсн пусмалтахтуӈкве тēтыглавес. Пуссын кос ёмас такви о̄лнэ ма̄тэ̄т, аквматэ̄ртын тав сепсис а̄гмыл ēмтыс. Ты 
лю̄ль а̄гмын хотталь та тотвес. 
Титыт каӈке наме Григорий. Тав яныг хо̄нт э̄лы-па̄лт Ханты-Мансийск ӯсын ханищтахтуӈкв тēтыглавес. Ӯс мус минаманылт лувыӈ сунаныл я̄ӈк ёлы-па̄лн ра̄гматыглас. Пыгрищ по̄льтахтас ос та юи-па̄лт а̄гмыл ēмтыс, тувыл нэ̄мат хоса ат о̄лыс. 
Питипатта а̄пщитэ наме Борис. Яныг хо̄нт о̄лум порат 1944 та̄лт Борис нёлоловхуйплов та̄лэ туп то̄влыс, та̄ра хо̄нтлын ма̄н вуйвес. Тав лусытам ма̄тэ̄т онтоловхуйплов ма̄ньщи хум о̄лсыт. Та̄н халанылт Борис рущ ла̄тӈыл тактēт потыртас. Хо̄нт юи-па̄лт Кульпас па̄вылныл аквъёт хо̄нтлум акв юрт хумитэ ёт туп ва̄щиньтахтас.  
Клавдия Семёновна ань ня̄врамыт школат ма̄ньщи ла̄-тыӈ ос ма̄ янытыл о̄лнэ я̄т, тӯ-рыт, нё̄рыт ос ща̄рщит ханищтан нэ̄г рӯпиты. Та коныпал тав округ янытыл ня̄врамыт ща̄нь ла̄тӈыл ханищтан ма̄хум халт аквписыг касы. Ты касыланыл Ханты-Мансийск ӯст ва̄рыглаве. Клавдия Семёновна ва̄тихал но̄х-патыглы.     
Тамле ёмас ка̄ркам хо̄тпа янытлаӈкв ос ӯргалаӈкв э̄ри. Таима̄гсыл Клавдия Семёновнан ам са̄в щунь-паща ла̄тыӈ тēтэ̄гум. На̄й-О̄тыранылн щēмьятэ вос ӯргалаве, са̄в та̄л пуста̄гыл вос о̄лы. 
 
 

 



Мансийская сказка о том, как дятел и тонкая граненая иголка добыли медведя. Сказку рассказала Ульяна Иосифовна Овесова, записала Е.И. Ромбандеева
