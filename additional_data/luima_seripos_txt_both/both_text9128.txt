
Ты э̄тпос 21-23 хо̄таланэ̄т Сургут ӯст са̄в ма̄щтыр хо̄тпа акван-атыглавес, та̄н ма̄гсыланыл яныг ма̄щтырлан кан ва̄рыглавес. Ты ёмас тэ̄ла рущ ла̄тӈыл тох ла̄ввес – Международный фестиваль ремесел коренных народов «Югра».
Хӯрум хо̄тал сыс Сургут ӯст о̄лнэ ма̄хум тув ёхталасыт, нас ё̄мыг­тасыт, пӯмщалахтасыт, сунсыглахтасыт. Хотьют ка̄сащас, матыр пормас ва̄руӈкв манос матыр ю̄нтылматуӈкв вēрмыс. 
Са̄в ма̄ныл мир ёхталас
Тув Россия са̄всыр э̄лы ма̄ныл ос ма̄н окру­гувныл ма̄щтыр хо̄тпат во̄выглавēсыт, та̄н хӯрум хо̄тал тот рӯпитасыт. О̄выл хо̄талт хо̄талъят юи-па̄лт та̄н яныг кӯща­итн янытлавēсыт, тувыл та̄нти я̄нас ма̄н мина­сыт ос ма̄щтырлаӈкв та тӯлтхатасыт.
Ты ма̄хум «Пēс Сургут» музей ӯнлын ма̄тэ яны­тыл пуссын ла̄кква-ӯнт­тувēсыт. Акв ма̄т нэ̄квет ракт­ныл са̄всыр а̄ныт по̄щгысыт, тувыл э̄лнув мо̄т хо̄тпат ӯнлысыт, та̄н та̄нти ва̄рум маснутаныл, хора­маныл ос мо̄т са̄в­сыр пӯмыщ ос нё̄тнэ пормасаныл тынала­са­ныл.
Ю̄нсхатам сосса нэ̄квет
Ма̄ньщи ос ханты нэ̄к­вет, хум хо̄тпат о̄с аквты щирыл ла̄кква ма̄т ӯн­лахо̄лсыт. То̄ва нэ̄квет а̄канил майвēсыт, та̄на­нылн ты а̄кань ма̄гыс маснут ю̄нтуӈкв э̄рыс. Тувыл юи-о̄выл хо̄талт ты маснутыл мастым а̄кань мирн вос суссылтыяныл. Я-ты, та̄н ю̄нсхатуӈкв та о̄вылтахтасыт. 
Ма̄ньщи нэ̄кве Татьяна Ермиловна Тарасова тот о̄с о̄лыс, тав центр реме­сел округ колныл тув во̄ввес. Сургут ӯсн тит нуйсахи ёт-тотыглас, сак­ныл хартым са̄всыр тур­ло̄псыт, пальсакыт, совъя ва̄й ос щирва ва̄й пуссын тот суссылтас.  
Хум хо̄тпат урыл
Хум хо̄т­пат ōс са̄всыр ма̄тт ма̄щтырласыт. Ма̄ньщи хумиюв Алек­сан­др Сай­нахов тит ху­мыг ёт парщин кол тӣв­рыт ёр­гащ­лахтас. Тав ётэ Егор Наков ос Удмуртия­ныл ёхталам хум рӯпи­тасы̄г. Та̄н ка̄сыӈе матыр ва̄рыс, Егор ос Алек­сандр хоса а̄ны ва̄рсы̄г, Удмуртия хум ос йӣвныл тōтапсов ма̄щтырлас. 
Тēранак ва̄рвес
Тēранак хумус ва̄раве, ты тэ̄ла Яскевич Лидия Ивановна суссылтас, тав Нижневартовский район Аган па̄вылныл тув ёх­талас. Ханты э̄ква ла̄выс, тӯяг тав такви ӯльпа та̄­рыт атыс, ёмащакв щё̄­пи­тасанэ. Тēранакыт ва̄­руӈкв такви ханищ­тах­тас, ва̄рум тēранаке пуссын тыналыянэ. 
Тав ла̄выс, тēранакыт щащēкватэ ва̄руӈкв ёмащакв ха̄сыс, тувыл а̄гитэ ханищтастэ, ты Лидия тав оматэ. Лидия яныгмас, ōс ща̄нēн хӯлт­вес. Ань ты ма̄щ­тырлан наке э̄лаль тотытэ, мо̄т нэ̄квет, ма̄ньлат а̄гит ханищтыянэ.
Акв хо̄тал хо̄т щёс по­рат тав палтэ са̄в хо̄тпа ёх­талас, тав мирн потыр­тас, ӯльпа тарыт хумус атавет, хумус сыстамта­вет, ёмащакв хумус щё̄­пи­тавет. Тēранак хумус ва̄раве, таи о̄с суссылтас. 
Са̄с урыл тот о̄с потыр­тасыт. Титыт хо̄талт ты ма̄щтырлан ма̄хум ма̄гыс ханищтап ва̄рыглавес, тох намаим о̄лыс – «Береста реки Аган». Ханты э̄кват мо̄т ма̄хумн суссылтасыт, са̄с ёт хумус рӯпитэ̄гыт, са̄всыр ху­са­пыт хансал хумус щур­ты­яныл.
Ма̄ньлат нэ̄ Наталья Ачимова «Пēс Сургут» музейт ань рупиты. Такви о̄с Нижневартов­ский район ēрныл о̄лы. Са̄лы сов хумус сыс­там­таве, ка̄миньтаг хумус тынт­лаве, нэ̄ ань таи урыл ма̄хумн потыртас. Ты тэ̄ла ōвылтыт Ханты-Мансийск ӯсныл ёхталам хо̄тпат сака пӯмща­лах­та­сыт, тина-охса по̄с­лысыт. 
Ня̄врамаквет ханищтавēсыт
Ня̄врамыт ма̄гыс ос я̄нас ма̄щтырлан кан щё̄питым о̄лыс, тох ла̄в­вес – «Подворье». Са̄в­сыр пӯмыщ ва̄рмаль та̄н ма̄гсы­ланыл тот о̄лыс. Хӯрум хо̄тал сыс пēс ёнгилыл ёнгал­тавēсыт, я̄рмак то̄р тармыл са̄всыр нё̄тнэ хурит по̄с­лысыт, сыплувн тагатан хорамыт ва̄рсыт, тисгын ут ва̄руӈкв ханищ­тавēсыт, са̄всыр а̄канит ю̄нтсыт.
Ханты-Мансийск ӯст о̄лнэ ханты э̄ква Галина Шиянова та̄наныл ханты а̄канит ю̄нтуӈкв ханищтасанэ. Ямал ма̄ныл ёхталам ё̄рн хум Роман Яндо са̄лы тоӈх тармыл хансат пōслуӈкв а̄гит-пыгыт ханищтасанэ. 
Номтыӈ потрыт хӯнтлысыт
Акв колт ма̄щтырлан нак урыл потыртан ма̄гыс конференция ва̄рыглавес, пуӈктотнэ хо̄тпаг тот Москваныл ёхталам академик-о̄йка В.Б. Кошаев о̄лыс. 
Тав ла̄выс, юи-о̄выл та̄лытт ма̄нь па̄влыӈ ма̄тт о̄лнэ хо̄тпат та̄н ты ма̄к ма̄щтырыг ла̄вуӈкв патвēсыт. Ты хо̄тпат нэ̄мхотталь сака ат ялан­тэ̄гыт, та̄нти ха̄снэ̄ныл щирыл ма̄щтырлэ̄гыт. Тамле ты хо̄тпат ань сака э̄рēгыт.
Тувыл тав са̄в пӯмыщ пормас ос ка̄тыл по̄слым хури суссылтас. Ка̄сыӈе урыл я̄нас потыртас. Хурит суссылтанэ̄тэ по­рат тав тох ва̄рыс – акв хури ущты по̄слым о̄лы, мо̄т хури пēс йис порат по̄слувес.
Владимир Борисович тох ла̄выс, ты хурииг сас ма̄к тыныӈыг о̄лэ̄г. Искусства тэ̄лат ёмащакв ва̄нэ хо̄тпа тав ва̄гтэ, ты йист ва̄рим хоты порма­сыт ос по̄слым хурит мирн пӯмщалаӈкв са̄в та̄л минам юи-па̄лт па­та­вет. 
Акв щирыл хурит по̄слуӈкв ат э̄ри, хо̄тпа такви номсахтынэ̄тэ щи­рыл по̄слуӈкв те паты, то̄нт ты ма̄к э̄рнэ хури та тэ̄лы.
Ты о̄йка юи-па̄лт са̄в хо̄тпа та̄нти хансум пот­раныл, то̄ват ос та̄нти маснутаныл, пормасаныл урыл потыртаӈкв патсыт. Ос хӯрум щёс сыс сака мощща хо̄тпа потыртаӈкв а̄лымас, то̄ват нэ̄матыр ла̄тыӈ аты ла̄всыт.
Янытлан ва̄рмаль
Ты фестиваль хӯрмит хо̄талэ̄т рӯпататэ та а̄с­тыс. Тув ёхталам хо̄тпат халанылт ёмащакв юрщ­хатасыт, ханищ­тахтасыт. Ка̄сыӈ ёхталам ма̄щтыр хо̄тпа янытлавес, ка̄сыӈе урыл са̄в ёмас ла̄тыӈ ла̄ввес. Тувыл та̄н пуссын ла̄кква та мингаласыт. То̄ва хо̄тпат ёт ам по­тыр­тасум, та̄н потраныл газетат хан­суӈкв тах па­тыянум.
Матъёмас ты йист сосса ма̄хманув пēс ва̄р­малянув, пēс ма̄щтырлан наканув хот ат ёрувлы­яныл, мо̄т мирн суссыл­тыяныл. Ань ма̄к ма̄щтыр хо̄тпа мощща хультыс, та̄н ма̄ньлат хо̄тпанув ты ва̄рмалитн вос ханищ­тыяныл.
Валентина УЗЕЛЬ



В Сургуте с 21 по 23 июня прошёл XII Международный фестиваль ремесел коренных народов «Югра».  В рамках этого фестиваля прошла научно-практическая конференция, семинар, уличная программа «Территория ремесла», детская творческая мастерская «Подворье» и различные ландшафтные выставки. Участниками стали мастера декоративно-прикладного искусства, этнографы, культурологи. 
По всей территории «Старого Сургута» можно было наблюдать за работой мастеров по вышивке, ткачеству, гончарному делу, пошиву традиционной одежды, вязанию, изготовлению различных изделий из дерева и украшений. 
В первый день фестиваля художники из Турции провели творческую лабораторию по керамике, показали мастер-класс «Искусство мрамора в керамических изделиях». На второй день была проведена научно-практическая конференция «Живые традиции ремесла в искусстве». Председателем конференции стал доктор искусствоведения, профессор, академик, заслуженный деятель искусств Удмуртской республики В.Б. Кошаев. Владимир Борисович подробно рассказал о художественной памяти в прикладном искусстве и методологии наследия в художественной культуре, дал оценку произведениям некоторых мастеров из глубинки, именно изделия и картины таких мастеров он считает высокохудожественными произведениями. Также на конференции были заслушаны доклады на тему сохранения традиций народного ремесла ткачества и вышивки, о практике в области народного искусства Югры, о цифровых ресурсах музеев.
Своим опытом поделились мастера из Казахстана, Белоруссии, Дагестана, республики Башкортостан, Карелии и другие.
Большое впечатление на всех произвела творческая встреча с художником-модельером Николаем Терюхиным из Архангельска, мастер представил всем свою коллекцию одежды под названием «Костюм. Русская культура», а некоторым участникам фестиваля даже посчастливилось прикоснуться к его творчеству. 
Этот Международный фестиваль ремесел был проведен уже в двенадцатый раз. С каждым годом интерес к нему увеличивается, расширяется география участников. Мастера показывают старинные технологии изготовления различных предметов, изучают их. По их словам, народное ремесло всегда будет цениться, его нужно сохранять, развивать и передавать следующим поколениям.
В конкурсе профессионального мастерства по направлению художественных промыслов и ремесел, который проходил в рамках Международного фестиваля ремесел, было семнадцать номинаций. В них победителями были признаны самые лучшие мастера традиционного народного искусства, все они были отмечены дипломами победителей.
Валентина УЗЕЛЬ
