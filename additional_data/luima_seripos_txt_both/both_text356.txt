
Во̄ртур э̄тпос 22-25 хо̄таланэ̄т Ханты-Мансийск ӯст «Мустанг» нампа конноспортивный комплексыт лувыл каснэ ва̄рмаль о̄лыс. Ты мирхал касыл атыт щёс ва̄рыглавес, ма̄хум ань ос Ханты-Мансийск ӯст кассыт. 
Та̄н са̄в ма̄ныл ёхталасыт - Германияныл, Бельгияныл, Люксембургныл, Эстонияныл, Латвияныл, Польшаныл, Украинаныл, Белоруссияныл, Кыргызстаныл ос Казахстаныл, атпан нупыл ат хо̄тпа о̄лыс Тыкасыл намаявес - «Кубок Югры». Но̄х-патум хо̄тпа 56 со̄тыра са̄вит э̄лы хо̄н ма̄ евро нампа олныл майвес. 
Ты яныг касыл э̄лы-пал хо̄талытт конноспортивный клубт ня̄врамыт ма̄гыс са̄всыр конкурсыт, мастер-классыт, ёнгилыт ва̄рыглавēсыт. Са̄всыр хурит ка̄тыл по̄слысыт ка̄сыӈ ня̄врам мӯйлупсал майвес. 
24 щислат, э̄типа̄лаг, хо̄тахтем щё̄с порат, мир ла̄щал-ла̄щал акван-атхатас. Россия гимн э̄рыгсуе та сумыллас, ма̄хум пуссын но̄х-лю̄льсыт, суйта̄л та лю̄лянтэ̄гыт. Сунсэ̄в, ань каснэ ма̄хманув лув сыс тармыл ӯнлым та нэ̄глысыт. Луваныл тамле нё̄тнэт карсыт. О̄траныл о̄с татем нё̄тнэ̄г масхатамыт, то̄ваныл выгыр пальтасовыл о̄лэ̄гыт, то̄ваныл ос сэ̄мыл. Лувыт пуссын акв юи-па̄лт та ё̄мēгыт. 
Та̄кыщ потыртан микрофон хосыт ка̄сыӈ хо̄тпа, ка̄сыӈ лув наме ла̄ввес, хотьют хотыл о̄лы, каснэ ма̄т манах щёс но̄х-патыглас. Хум хо̄тпат халт нэ̄ хо̄тпат о̄лнэ̄ныл. Са̄выӈпа̄лэ тыг ань Россият о̄лнэ ма̄хум ёхтысыт. Наманыл ла̄ввēсыт, луваныл суссылтасаныл, лув сыс тармыл ӯнлым ма̄хум мощ ё̄ӈхатахтыгласыт, ты юи-па̄лт пуссын ювле та минасыт. Тамле ва̄рмаль рущ щирыл ла̄ваве – открытие, та па̄сыл ань касыл рӯпататэ та о̄вылтахтас. 
Тувыл мо̄т лувыӈ ма̄хум тыгле нэ̄глысыт – нила хум лув сыс тармыл ӯнлэ̄гыт. Та̄н тыг, насати, Москва ӯсныл ёхтумыт, мир э̄лы-па̄лт выступайтан ма̄гсыл во̄вимат. Лув сыс тармыл сӯлыньтасыт, сыресыр ищхип щирыл капыртасыт, ань тӯлыглахтан ма̄хманув хольт мир ма̄гыс пӯмыщ ва̄рсыт. 
Ты нила хум яласанэ̄ныл ма̄гсыл ёмас яныт ма̄ щё̄питавес. Аква лув сыс тармыл лю̄лим сӯлыньты ка̄тэ̄т Россия флаг пуви. Мо̄тан ос лув сыс тармыл ня̄лыт-ё̄втыт ёт сӯлтты та па̄тамты, шарик палт ман йӣв па̄рт тармыл ня̄лэ тув та хо̄и. То̄ва ос сырай ка̄тэ̄т пуви, арбуз нампа пил капай манос витыл та̄глыӈ капрон сулья та са̄грапитэ. Китыг ос акв лув сыс тармыл акв ляльт ӯнтмыг, ма̄н та̄рав нуйхатэ̄г, я-ты, ос ка̄ртал ёнгēг. Акваныл ос лув сыс тармыл миннэ̄тэ сыс ка̄тагēтыл но̄х-во̄ртумтахты, хоми пуӈкыл та тотаве, тувыл акв тув ювле ӯнтылматы. Мо̄тананыл лув сыс тармыл миныматэ, ма̄ннёл ню̄нсыгта̄лы, тот хуям кēнт манос то̄рло̄мт но̄х-а̄лмаитэ. Лувыӈ ма̄хум тох та ощхульласыт. Та пӯмыщ, та мовиньт, ма̄хум маттем та о̄щатахтыгласыт. 
Юи-о̄выл хо̄талт, 25 щислат, ма̄к яныг касыл о̄лыс. Ма̄хум луваныл ёт маттем та кассыт. Ка̄сыӈ хо̄тпа лувēнтыл каснэтэ̄н э̄лы-па̄лт, наманэ̄н ла̄вавēг, каснэ кан котильн нэ̄глэ̄г хо̄тпа лув сыс тармыл ӯнлы. Щё̄сэ̄н ёхты, лув та нёвумты. Мощ ха̄йты, тувыл сыр ӯлтта та порыгми, э̄лнув ха̄йты, о̄с та порыгми. Сырыт ма̄нныл 1м. ос 50 см. лю̄литтем но̄х-ва̄рим о̄лэ̄гыт. Лув ловмантем ма̄т порыгма̄лы. То̄ва сыр ёл-паттытэ, то̄ва ос нумыл татем кӯпнитыӈыщ порыгми. Акв хум луве поргуӈкве щар ат вēрмыс сырыт акваг ёл та патталыянэ, порыгманэ̄тэ порат тоӈханэ сырн хо̄ēгыт. То̄ва лув ань по̄ри хуйнэ сыр э̄лы-па̄лт ёл-лю̄люмты, мощ лю̄ли, тувыл ос илттыг порыгмаӈкве ат вēрми. 
Ма̄хманув тох та кассыт, щё̄с арыгтем яласасыт. Тув ёхталам мир пӯмщалахтым суссыт. И  пумыщ о̄лыс, и пилыщмаӈ о̄лыс. Ва̄им пилыщмаӈ, ты карсыт ма̄ ӯлтта лувыт аман хумус поргēгыт, та̄нти та ва̄ганыл. 
Касыл оигпаме юи-па̄лт, но̄х-патум хо̄тпа наме ла̄ввес - ты Виктория Крашевич, луве Ариньо. Виктория Московский областьт о̄лы. Китыт места о̄с Россия хум Геннадий Гашибаязов тав вис, луве тай ос Фелю. Хӯрмит места Украинаныл ёхталам хум Константин Ярошенко ос луве Овиван тэ̄н висы̄г. Виктория нэ̄ ты э̄лы-па̄лт, насати, Свердловский областьт но̄х-патум, тот о̄с касыл ва̄рыглыма. Тав тамлета ка̄ркам, ё̄р нэ̄ о̄лнэ̄тэ. Мо̄тынтыг ХантыМансийск ӯст тамле касыл тах о̄с ва̄раве. 
 
 
 
 
 
 
 
 



 
В августе в Ханты-Мансийске прошли Международные соревнования по конкуру «Кубок Югры». За юбилейный (пятый) Кубок в этом году сражались сильнейшие спортсмены из различных регионов России и зарубежных стран: Германии, Люксембурга, Украины, Кыргызстана, Казахстана, Молдовы.
В дни соревнований на территории конноспортивного клуба «Мустанг» была организована культурно-развлекательная программа, которая состояла из трех тематических дней. Настрой и темп соревнованиям задала группа московских конных каскадеров-казаков. Джигитовка саблями, преодоление сложных препятствий, стрельба из пистолета и лука по мишени с воздушными шарами, рубка чучел на скаку и даже игра в карты вдвоём, сидя в одном седле. Зрителям было чему аплодировать. Не заставили скучать и спортсмены. В последний день соревнований сильнейшие конкуристы турнира вышли на маршрут с высотой препятствий до 150 см бороться за главный приз соревнований – Гран-При «Кубок Югры». Победительницей стала россиянка Виктория Крашевич на Ариньо. Вторым стал тоже россиянин Геннадий Гашибаязов на Филю. Третье место взял украинский всадник Константин Ярошенко на Овиване.
На торжественной церемонии закрытия президент судейской коллегии соревнований Марек Залески (Польша) отметил, что августовский турнир по конкуру в Ханты-Мансийске стал традицией и выразил уверенность в том, что она будет существовать еще долгие годы.
Автор С. Ромбандеева
