
Округувт ма̄-вит ӯргалан службат Сергей Пи­кунов кӯщаиг о̄лы. Тав ля̄ххал тотнэ ма̄хум э̄лыпа̄лт ва̄рнэ рӯпатаныл урыл потыртас. Кӯщай хум ла̄выс, ма̄-вит ӯргалан ва̄рмаль хосыт о̄влэ̄т акв департамент, тувыл мо̄т департамент рӯпитас.
Ань тох ēмтыс, ма̄хум сака ат ва̄гыт, хотьют ты рӯпата ва̄ри. Ма̄хум хоты ма̄т порс а̄нят ке ка̄салэ̄гыт манос нефтяникыт ма̄-вит ке па̄ӈктэ̄гыт – та̄нанылн ты службавн хансуӈкве ос хурит кēтуӈкве ро̄ви. Хащта̄л хо̄тпат во̄р ке са̄грēгыт манос на̄йн ке ё̄саве - ты урыл о̄с та̄н палтаныл ла̄тыӈ вос кēтэ̄гыт.
Ма-вит ӯргалан хо̄тпат во̄раян ма̄хум ёт ань о̄с рӯпитэ̄гыт. Ма̄хмытын охотничий би­летыт хасылтэ̄гыт ос хунь ва̄с ос мо̄т товлыӈ ӯй па̄тлуптаӈкве ро̄ви, ла̄тыӈ хӯлтэ̄гыт. Ӯйхул па̄тлуптаӈкве лицензиянэ̄пак о̄с та̄н тыналэ̄гыт.
Ань та̄н сака са̄в рӯпата о̄ньщēгыт. Ма̄-вит ӯргалым округ янытыл ак­ваг яласэ̄гыт. Юграт не­фтяникыт рӯпитэ̄гыт, та̄н ва̄тихал ма̄ тармыл нефть со̄сантэ̄гыт. Ты та̄л хӯрум э̄тпос сыс та̄н палтаныл 734 лю̄ль нак ēмталас ос таима̄гсыл яныг штраф-олныл пинвēсыт. Ювле хуль­тум та̄лт та̄н пуссын ма̄вит ӯргалан са̄всыр орга­низациятын 6 миллион солко̄ви штарф-олныл пинвēсыт. Ювле та̄н 5 миллион 300 со̄тыра солко̄ви ойтсыт. Тамле яныг олныл таима̄гсыл хансавет, ма̄-витув сыстамыг ос ӯргалым вос о̄ньщияныл.
Журналистыт пēс йис ма̄т о̄лнэ соссаӈ ма̄хум урыл о̄с китыглахта­сыт. Та̄н о̄лнэ ма̄нылт нефтяникыт то̄ва порат порс хультуптэ̄гыт, ювле хультум та̄лт во̄рт о̄лнэ манаса̄вит ханты хо̄тпа та̄н палтаныл ёхтала­сыт манос ты урыл пищ­ма хансыгласыт. Сергей Пикунов ювле ла̄выс: «Тамле ма̄т о̄лнэ щēмьят ат ва̄гыт, хоты кӯщаин ты лю̄ль ва̄рмалит урыл п от ы рт а ӈ к в е . 2 0 1 2 та̄л сыс туп лов ханты хо̄тпа ма̄н палтув ты урыл пищма хансыгласыт. Ма̄н нефтяни­кыт ёт потыртахтасӯв, та̄н соссаӈ ма̄хум о̄лнэ ма̄наныл хот-сыстамтасаныл. Ам номсэ̄гум, тамле лю̄ль ва̄рмаль са̄внув кос о̄лыглы, ос хантыт та̄нки нефтяни­кыт ёт потыртахтэ̄гыт, «Бураныл», ха̄пыл ма­нос моторыл маяпавет, та̄н э̄лаль о̄лэ̄гыт».
Во̄раян хо̄тпат урыл Сергей Пикунов ла̄выс: «2012 та̄л сыс 40 э̄лумхо̄лас писаляныл хотвисанӯв. Та̄н разрешение-нэ̄пак ос охот­ничий билет ат о̄щсыт. Округувт 78 со̄тыра э̄лумхо̄лас тамле нэ̄пак о̄ньщēгыт. Ма̄н во̄раян хо̄тпат йильпи охотничий билетыл мыганув. Ань 58 со̄тыра хо̄тпа йиль­пи нэ̄пак о̄ньщēгыт. Мо̄таныт пēс нэ̄паканыл пēнтуӈкве тыг о̄с вос ёхталэ̄гыт».
Ань ма̄-вит ӯргалан хо̄тпат во̄рт най о̄с харыгтэ̄гыт. Ты та̄л тэ̄лы тӯйт са̄в патыс, я̄ӈк на̄тнэ э̄тпос ты ёхтыс, тӯйт пуссын иӈ ат то­лыс. Кӯщай хум ла̄выс, тыи сака ёмас, э̄рыӈ, ты тув сыс са̄в во̄р на̄йн ат тэ̄ве. Во̄р са̄грын урыл тамле ла̄тыӈ ла̄выс. Ты та̄л хӯрум э̄тпос сыс во̄р хартын яныг ма̄шинат ялнэ лё̄ӈханылт пус­сын уральтавēсыт. Там­ле рӯпата о̄с ва̄тихал ва̄рыглаӈкве патаве, са̄всыр по̄х хо̄тпат тыт во̄р ул вос са̄грēгыт.



 
Руководитель службы Природнадзора округа Сергей Пикунов рассказал журналистам об итогах контрольно-надзорной деятельности за 2012 год и первый квартал этого года. Служба Природнадзора выполняет полномочия по десяти видам контроля и надзора. Окружной структуре переданы функции по лесному и пожарному надзору, контролю в сфере экологической, водной, атмосферной охраны, а также  и другие виды надзора и контроля.   
За прошлый год было проведено 680 плановых и 877 внеплановых проверок, по результатам этих мероприятий выявлено 5 294 нарушения природоохранного законодательства. Югра – один из основных нефтедобывающих регионов России, это вид отрасли наносит значительный урон окружающей среде. По словам Сергея Пикунова, за первый квартал уже произошло 734 аварии на нефтепромыслах. На сегодняшний день  «Роснефть» и «ТНК-ВР»  являются основными загрязнителями. Именно эти компании получили наибольшее количество предписаний и штрафов. 
