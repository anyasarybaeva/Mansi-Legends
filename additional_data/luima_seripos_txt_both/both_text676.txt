

	Та̄нвaрп э̄ква тай мо̄йт сака ат о̄ньщас, акв потыр о̄лыс тав урēт. Ло̄пмуст май йильпи тотнэ мaньнэт э̄ти та̄н ва̄руӈкве ат та̄ртавет, э̄ти ат ро̄ви та̄н ва̄руӈкве. Тувыл акв йильпи тотым мaньнэ, ущ тотым нэ̄, ат вēритас, марщум ман мaныр, номылматас та̄н ва̄руӈкве. О̄ныпагēн-акиягēн ат та̄ртаве кос, тав тувыл ат агтыс, номсы: нэ̄матыр ва̄руӈкве, сар та̄н ва̄рēгум. Та̄н ва̄руӈкве ӯнтыс.

	Аквматэ̄ртн ань маньнэ та̄н ва̄рим ӯнлыматэ, кон а̄мп та ня̄ӈхалтахтаме суйты, тав хот-рохтуптахтас, ла̄ви: 

	 – Маныр хомле ēмтапас?

	А̄ви хо̄яве, пӯнсыгтаве, юв ты рагаты – Та̄нвaрп э̄ква тав. Та̄нвaрп э̄ква тулё̄вланэ пуссын акв тармыл о̄лэ̄гыт, тамле ка̄таге та. Ань ма̄ньнэ та̄ра хот та рохтыс. Акватэ ань тав по̄хен ӯнтыс, ла̄ви: 

	 – Ты нэ̄кве, ты нэ̄кве, ва̄римēн та̄н, хотьютамēн та̄н са̄ртын а̄сты, таимēн та алавемēн, юв-тэ̄гавемēн. 

	Тувыл тав та рохтыс. А та мат ут ня̄р, кēлпыӈ а̄мп сыстaн молях тулё̄влын та пēритэ, мо̄ляхыл та̄н та ва̄ри. Са̄ртын та̄нэ а̄стыгпас, нэ̄ та пувумтастэ. 

	Та̄нвaрп э̄ква май па̄выл о̄вылт о̄лыс, ань о̄лы, тольхыӈ мат урам ло̄мтыт, Ӯс щахылт. Ла̄вēгыт, пēс порат Та̄нвaрп э̄ква ма̄колт о̄лыс Ӯс щахылт. Тав Та̄нвaрп э̄ква кит а̄гирищиг-пыгрищиг о̄ньщас. Нэ̄ тув та нуясаптыстэ, тотыстэ, такос ро̄ӈхыс ман тисгыс. Тувыл ма̄хманэ но̄х-рохтэ̄гыт, ня̄хнэ-ро̄хнэ суйты, торгамтасаныл маньнэ̄ныл а̄тим. То̄нт, пēс порат, ня̄йт ма̄хум о̄лсыт, ня̄йтсыт, молямтахтым ква̄лапēгыт,  ань маньнэ̄ныл тӯлмантавес. Аман та̄нти ня̄йт ман хо̄т во̄всыт ня̄йт о̄йка. Пупыг ман матыр кēтсыт, маньнэ Та̄нварп э̄ква колэ̄т ёхтыгпавес. Алуӈкве ат а̄лымияныл, тувыл пупыгн хот та вуйвес. Юв тотвес, ань пилуптавес ман рохтыс, пēс ла̄внэ щирыл исанэ хот-рагатасыт, хосапыл ат о̄лыс, мощ о̄лыс, сорумн та патыс. 

	Ло̄пмус па̄выл по̄хат ēӈтаг тӯр во̄ӈха о̄лы, та тӯр ам о̄с ва̄глум. Та̄нвaрп э̄ква пупыгн та тӯрн харттувес, вēлатавес ман щама алвес. Та тӯрщахыл тувле о̄лы, вēлатаме юи-па̄лт  та ма̄ тӯрыг ēмтыс.

	 

	Ты потрыг – мо̄йтыг Николай Иванович 

	Хозумов тав потырта̄лсаге-мо̄йтыгласаге, нэ̄пакын С. Ромбандееван хасвесы̄г.

	 



Сказка о том, как Нити делающая женщина в одном из домов украла молодую невесту, которая медленно делала нити. Рассказал сказку Николай Иванович Хозумов в 2011 году, записала С. Ромбандеева.
