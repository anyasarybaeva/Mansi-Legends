

	Атпан нупыл са̄т та̄лыг ēмтыс ам школа а̄стламум юи-па̄лт. Ам ётум Кульпас па̄вылт ханищтахтам ня̄врамыт ань пуссын матсыт, пенсионерыг ēмтсыт. То̄ванув та па̄сыл а̄тимыг ēмсыт. 

	Лов арыгтем ма̄ньщи па̄влытыл атым ня̄врамыт аквъёт интернатыт о̄лсӯв: ты Я̄сунт па̄выл, Сӯкыръя па̄выл, Саранпа̄выл, Ха̄ӈла па̄выл, Хо̄сло̄х па̄выл, Хо̄рыӈпа̄выл, Ло̄пмус па̄выл, Потрасуй па̄выл, Кимкьясуй па̄выл, Няхлаӈ па̄выл, Сортыӈъя па̄выл. Ты па̄влытт то̄ва школат 1953-1954 та̄лытт лап-пантвēсыт, туп Ло̄пмус па̄вылт ос Кимкьясуй па̄вылт нила класс мӯс ня̄врамыт ханищтавēсыт. Атыт классныл нёлолов класс мӯс Кульпас па̄выл школа-интернатыт та ханищтахтасӯв. Хоты хо̄тпа э̄рыӈ таквина̄тэ хурит ка̄салытэ – хот ща̄гты.


		Нумыннув хурит ма̄н нёлоловит класс та̄гыл ня̄врамыт 1966-1967 та̄лытт ханищтахтасӯв. То̄ва ня̄врамыт са̄тыт класс юи-па̄лт Саранпа̄вылн минасыт ханищтахтуӈкве, таи ма̄гыс та та̄л ма̄н тит классыг акван-юрщувēсӯв. 

		Ма̄н классувт 25 ня̄врам ханищтахтас. Нумын лю̄лēгыт во̄ртыпа̄лныл ёмаспа̄л нупыл: Кимлобазова Клавдия Васильевна (Кимкьясуй па̄выл), Филиппова Любовь Николаевна (Кульпас па̄выл), Вынгилева Клавдия Петровна (Няхлаӈ па̄выл), Ендырева (Слинкина) Татьяна Дмитриевна (Хо̄сло̄х па̄выл), Афанасьев Валерий Афанасьевич (Кульпас па̄выл), Нагибин Александр Петрович (Кульпас па̄выл), Вадичупов Пётр Семёнович (Кимкьясуй па̄выл), Сайнахов Владимир Васильевич (Я̄сунт па̄выл), Качанов Ефим Абрамович (Кульпас па̄выл), Неумоев Сергей Григорьевич (Кульпас па̄выл, щаквыт порсыс). Та̄н э̄лыпа̄ланылт ӯнлэ̄гыт: Таратова Светлана Николаевна (Потрасуй па̄выл), Липина Зинаида Николаевна (Кульпас па̄выл), Кушнин Александр Фёдорович (Кульпас па̄выл), Спивакова Нэля Павловна (классный руководителюв, тав о̄выл та̄л география учителиг рӯпитас), Гындыбин Сергей Николаевич (Кимкьясуй па̄выл), Хатанзеев Василий Терентьевич (Саранпа̄выл), Хатанзеев Иван Селивёрстович (Кульпас па̄выл). Ёлын ӯнлын нила ня̄врам: Бешкильцева Лидия Васильевна (Кульпас па̄выл), Ванюта Иван Георгиевич (Саранпа̄выл), Вадичупов Владимир Дорофеевич (Хо̄рыӈпа̄выл), Хилиманюк Николай Андреевич (Кульпас па̄выл). Ты коныпал нила ня̄врам ат по̄слахтасыт. Ты Гындыбина Валентина Егоровна (Кимкьясуй па̄выл), Анямова Елизавета Владимировна (Хо̄рыӈпа̄выл), Попов Александр Александрович (Сортыӈъя па̄выл), Хатанзеев Анатолий Алексеевич (Кульпас па̄выл). Ам ань ты матмыг ēмтум ма̄хмытн яныг паща ла̄тыӈ тēтэ̄гум. Пӯс ка̄т, пус ла̄гыл вос о̄лэ̄гыт, На̄й-О̄тыранылн вос ӯргалавет. Āтимыг ēмтум ма̄хманув ёмас номтыл номиянӯв.


			Мо̄тыт хурит тай са̄тыт класс ня̄врамыт 1965 та̄лт сентябрьт Лю̄лиӈ-Во̄рт по̄слахтасӯв. Ка̄сыӈ таквс са̄тыт класс ня̄врамыт матах хо̄талын Лю̄лиӈ-Во̄рн ва̄нтта̄лвесӯв. Тот а̄хвтас саквыӈ тēрас о̄лы, ма̄н «Горой семиклассников» намтым о̄ньщислӯв. Та тēрас по̄ӈкыт ма̄н ты ха̄хталахтэ̄в по̄слахтым. Во̄ртыпа̄лныл ёмаспал нупыл:  Т.Д. Ендырева, М.А.  Филиппова, И. Гындыбин, Л.И. Хозумов, Н. Мелентьева, З.В. Хозумова, В.Е. Гындыбина. Ёлыннув хӯрум пыгрищ: А. Оманов, В.В. Сайнахов, И. Таратов. 

			Хӯрмит хурит ма̄н учителюв Пётр Парамонович Кимлобазов (ма̄ньщи хум) Ленинградыт ханищтахтаме порат по̄слахтам. Кульпас па̄выл школат тав са̄в та̄л география ос физкультура учителиг рӯпитас.

			 

			Татьяна Дмитриевна Слинкина (а̄ги о̄парищ наме Ендырева), 

			Обско-угорский институт, Ханты-Мансийск ӯс


 



Сорок семь лет прошло с тех пор, как я окончила школу в п. Сосьва Березовского района. Детей туда привозили из  близлежащих сел и деревень – Ясунт, Щекурья, Саранпауль, Хангласы, Хошлог, Хурумпауль, Ломбовож, Потрасуй, Кимкьясуй, Нильдино и Сартынья. В 1953-1954 годы почти во всех этих населенных пунктах закрыли школы, оставили лишь в двух деревнях – Ломбовож и Кимкьясуй. В Сосьве все мы жили в интернате. В нашем классе обучалось 25 детей. В газету «Луима сэрипос» отправляю фотографии, где изображен весь наш класс. Может кто-то узнает себя, я буду очень рада. Всем желаю здоровья, счастья.
Татьяна Дмитриевна СЛИНКИНА  
