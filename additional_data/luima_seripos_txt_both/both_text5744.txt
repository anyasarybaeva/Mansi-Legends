
Ань ты йист сосса ма̄хум урыл са̄всыр пӯмыщ тэ̄лат ва̄рыглавет. Ханты-Мансийск ӯст о̄лнэ  «То̄рум Маа» музейт рӯпитан хо̄тпат о̄с тамле рӯпата ва̄руӈкв о̄вылтахтасыт, та̄н акв хотты намыӈ-суиӈ сосса хо̄тпа та̄нти палтаныл во̄выглыяныл ос мирн тав о̄лупсатэ урыл потыртэ̄гыт. 
О̄выл мӯй хо̄тпаг та̄н Светлана Алексеевна Попова во̄всаныл. Та хо̄талт са̄в мир тув ёх­тысыт, ӯст о̄лнэ ма̄хум, ханищтахтын ня̄вра­мыт ос тав рӯтанэ. 
Светлана Алексеевна во̄ввес, такви о̄лупсатэ урыл, ляпа рӯтанэ ос рӯпататэ урыл вос по­тырты. Нэ̄кве ла̄выс:
– Ам а̄тям саран хум, Алексей Алексеевич Вокуев наме о̄лыс, тав са̄лы ӯрим рӯпитас. Омам ма̄ньщи нэ̄, Дарья Даниловна Анемгурова. Та̄н Во̄ръя ляпат о̄лсыт, Во̄ръя ма̄хмыг ла̄ввēсыт. Ащо̄йкам Данил Василь­евич щирыл ам яныг На̄й-О̄тырум - Лӯсхал э̄ква. 
А̄тям рӯтанэ пēс порат Нё̄р тапалныл тыг ёхтысыт. Та̄н онтолов са̄лы ёвтсыт, тувыл са̄­лыӈыг та ēмтсыт, тыг та о̄лмыгтасыт. Тав яныг хо̄нт порат та̄ра войнан тотвес. Тот та̄кыщ сакватавес, юв тēтвес. Ма̄н ат ня̄врамыт самын патсӯв. Пити патта а̄пщиюв тит та̄лэ туп то̄влыс, а̄щув а̄тимыг ēмтыс. Ма̄н Ня̄хщамво̄ль па̄вылт о̄лсӯв. Школа мус ам мольщаӈыл ос пӯркал масхатым ха̄й­тыг­тасум. Тувыл школан та минасум. 

Ма̄н сака пӯмыщ порат яныгмасӯв. Ня̄хщамво̄ль па̄выл я̄ ва̄татэ сака нильтаӈыг о̄лыс. Тэ̄лы порат хум хо̄тпат витыл со̄сантыяныл, витэ я̄ӈкыг по̄ляве, ма̄н ня̄врамыт тот маттем та тахсысув. Са̄лы сов тармыл ӯнтэ̄в, ёлаль нас нуявēв. 
Школа а̄стламум юи-па̄лт ам Салехард ӯсн культпросвет училищан э̄лаль ханищтахтуӈкв минасум. Тот ам нэ̄пак ловиньтан колт рӯпитан хо̄тпаг, библиотекариг,  ханищтахтуӈкв патсум. Ам титыт курсын та̄ра ӯнттувēсум. Тувыл тит та̄л та ӯст рӯпитасум ос Ха̄льӯсн рӯпитаӈкв ёхтысум, тот хум ва̄р­сум. Ӯсувт са̄всыр ма̄тт рӯпитасум, районо, ис­полкомт. 
1993 та̄лт «фольк­лорный архив народа манси» нампа кол Ха̄ль­ӯст ва̄рвес, тув кӯщаиг паттувēсум. Та па̄сныл ма̄к ма̄ньщи пēс о̄лупсал, пēс ва̄рма­литыл ос на­кытыл пӯм­щалах­туӈкв та патсум. 

Ня̄врамагум то̄нт иӈ ма̄ниг о̄лсы̄г, омам амки палтылум о̄луӈкве во̄вы­слум. То̄ванакт э̄тпос арыгтем юн ат о̄лсум, Ӯй йӣквнэ ма̄н са̄в щёс ялсум. То̄нт тина по̄слын утыт ущты нэ̄глысыт, ма̄н са̄в тӯлыглапыт тинан по̄слысанӯв. Ӯй йӣкв ва̄нэ ма̄хум то̄нт иӈ о̄л­сыт, ма̄н та̄наныл пус­сын тинан ва̄рсанӯв. 
Тамле яныг рӯпата-капай ты ёмас сымыӈ хо̄тпа Светлана Алексе­евна ты ва̄ри. Та хо̄талт тавēн са̄в хо̄тпа янытлан ла̄тыӈ ла̄всыт, са̄в мирн тав ӯлылавес. Юртнэ̄тэ Мария Тихоновна Двиня­нинова школат ханищ­тахтам поратэ̄н номыл­мата̄лыстэ, такви ва̄рум мӯйлупсал мистэ. 
Саранпа̄вылныл Лю­бовь Павловна Стака­нова, Евгения Вьюткина ос  Вероника Чекмазова ма̄нь тина-охса тēтсыт. Та̄н о̄с Светлана Алексе­евнан сымыӈ ла̄тыӈ ла̄в­сыт. Та хо̄тал тув ёхталам ма̄хум пуссын ёмас ном­тыл юв минасыт, сака ёмас ӯнлахо̄лсыт, хала­нылт потрамасыт. 
 



Интерактивный проект выходного дня «У семейного очага» сотрудники этнографического музея под открытым небом «Торум маа» начали со встречи с кандидатом исторических наук, учёной, этнографом, фольклористом Светланой Алексеевной Поповой. На встречу с ней пришли ее друзья, знакомые, коллеги и все те, кто очень любит и уважает этого прекрасного человека. 
 
Светлана Алексеевна рассказала о своих предках, о своей научной деятельности. По ее словам, она – представитель двух народов Югры: коми и манси. Коми был ее отец, а мама Анемгурова Дарья Даниловна была из мансийского рода Воръя махум. Жили они по реке Воръя. Родственники со стороны отца пришли с Коми республики, купили девять оленей, а вскоре они имели уже свое собственное стадо. Когда началась Великая отечественная война, отца сразу забрали на фронт. Вернулся он с пулей в груди. В семье было пятеро детей. Когда самому младшему исполнилось два года, отца не стало. Мама одна воспитывала детей. Жили они тогда в Няксимволе. После окончания школы, Светлана Алексеевна поехала учиться в Салехардское культпросвет училище на библиотекаря. Два года проработала по назначению в Салехарде, затем поехала работать в Березово.
 
В 1993 году в районном центре был организован Фольклорный фонд народа манси, руководителем назначили Светлану Алексеевну. С тех пор и началась научная деятельность будущего этнографа. За годы работы она посетила шесть Медвежьих игрищ, была на 27 различных обрядах. Записала огромное количество мансийских песен.
Сегодня это одна из ведущих научных деятелей среди манси. Также она является основателем этнического стойбища «Мань ускве» в Ясунте Березовского района.
 
Сотрудникам музея хотелось бы выразить слова признательности за организацию подобных встреч. Имена таких скромных людей, как Светлана Алексеевна Попова, должны знать все. Благодаря этим самоотверженным людям мы сможем сохранить самобытную культуру своего народа.
