
Ты та̄л ма̄нь таквс э̄тпос ва̄т нупыл хо̄тыт хо̄талэ̄т Дина Тимофеевна Лисова яныг намхо̄талэ ēмты, тав 80 та̄лэ тах то̄влы. Тав са̄в та̄л Ха̄льӯст о̄лы. Та ювле хультум та̄л оигпам э̄лы-па̄лт мēн тав ётэ Ӯст акван-хо̄нтхатыгласмēн, потрамасмēн. Яныгпа̄ла хо̄тпа потре ань э̄лаль ловиньтэлы̄н.
Щēмьятэ урыл
– Ам Посалтыт па̄­вылт 1940 та̄лт самын патсум. Ты па̄выл Потрасӯй па̄вылныл алгальнув ӯнлыс. Яныг па̄выл о̄лыс, ла̄пка, пувлынкол, са̄в колыт тот о̄лвēсыт. Тот Садо­ми­ныт, Куриковыт, Ме­лентьевыт, Остеровыт, Албиныт о̄лсыт. Гынды­бин Павел Павлович о̄лыс, тав хо̄нтлын ма̄н тотыглавес. 
Увщим о̄лмēт па̄влув урыл тох ла̄выглас, та ма̄ Са̄т О̄тыр, Са̄т пупыг ӯнлум ма̄г о̄лы. Таима̄гыс колыт пуссын яныг пупгыӈ колыг о̄лсыт, та̄н урам тармыл ӯнлысыт. 
Хунь па̄выл витн а̄мараве, ма̄хум коланыл халт ха̄пыл яласэ̄гыт. Ос коланыл то̄сам ма̄т ӯнлэ̄гыт. Ам тай номтум патыс, хунь колыт хот-ло̄сталавēсыт ос Пот­расуйн тотвēсыт. То̄нт ты номтут ущты та̄кыг ēмтыс. Коланыл ӯнлум ёрыт во̄ӈхаг хультсыт. Хунь тӯйт толуӈкв паты, мис ма̄гыс вит акваг тот та а̄мартэ̄гын. 
Тувыл колхозыт ак­ван-тотуӈкв патвēсыт. Та порат Ульяна увщим а̄гмыл ēмтыс. Алпитэ щар выгыр, корь нампа а̄гм нэ̄глыс. Омам со­выр сов тармыл таве о̄ньщистэ. Алпитэ̄т сов нюлмиянэ хот-хусма­тэ̄гыт, тавēн а̄гмыӈыг ул вос о̄лыс, тамле утыл о̄ньщистэ. Посалтыт па̄­вылт рущ э̄ква о̄лыс кос, ос лēккар та порат тот а̄тим о̄лыс. 

Акв э̄ква омамн ла̄­вум: «Наӈ выгыр пилыл таве тыттэ̄лн. А̄гме то̄нт кональ тах мины». Тыт­тыстэ. Тувыл тӯяг увщим ёмас­нувег ēм­тыс, кон ква̄лы. Кон ква̄лы, колыт щар а̄тимыт. Пуссын то­тымат. Тав хосытэ̄тыл ма̄н колув Посалтыт па̄­вылт та хультыс. Тэ̄лы па̄выл колув тай хот-ло̄сталавес, Потрасуйн тотвес. Ань тыг мус колъёре тот ты о̄лы. Посалтытт ос ма̄ньнув колув тыт хультыс.
Увщим юрт а̄гири­щанэ Куриковыт, тувыл ос мо̄т юрт а̄гирищанэ та̄н пуссын ты а̄гмыл хот­таль щалтмыт. Тав тактēтэ та хультыс. Ул То̄рум ла̄вум щирыл хотмус но̄х-воратас. Тав 1982 та̄л мус о̄лыс, таса̄вит ня̄врам о̄ньщис. 
– Наӈ а̄тян урыл мощ потыртэ̄н.
- Ам а̄тям Тимофей Константинович Осте­ров, Посалтыт па̄вылт яныгмас. Тав хо̄нтлын ма̄т хо̄т порсыс. Тав Эстоният тот хо̄т хот­таль тыпыс, Ленинград ӯс вуянтым о̄с хо̄нтлыс. Тувыл трудовой лагерьт о̄лыс. Тав хо̄нтын та̄ра вуйвес, сака ёмащакв па̄тлуптас, снайперыг о̄лыс. 

Омав ма̄н ётув так­тēт та хультыс. Мисанэ ёт па̄в­лувт таквсы мус тот о̄лы. Пум ва̄ри, хӯл пуви, во̄­руй, анта̄трыт алыщлы, щёпрыт ня̄лил алыщлы, акваг во̄раим яласас. Тэ̄­лыиг ēмты, мисанэ ёт Потрасӯйн мины. Тӯяг ēмты, о̄ста тыг ва̄нтлы. Ты колэ таима̄гыс тот та хультыс. Ул самсайн нас тох тыт та хультуп­тавес. 
Тувыл са̄всыр хащта̄л мир, комсомольский, пар­тийный о̄йкат тав колэ та̄ра акваг та щивгēгыт. Манса̄вит на̄йив тавēн са̄груӈкв э̄рыс. Туп акв кол ӯнлы, таит ащирмат ёхтэ̄гыт, юв щалтэ̄гыт. Ла̄вēгыт: «А̄квэ̄ква, кӯрын па̄лтэ̄лн». Ща̄йпут ӯнтты. Тащир та о̄лыс. Омам о̄лмēт ма̄ньщи ща̄й ма̄­гыс са̄всыр лӯптат аты, то̄слыянэ. Рущанэ тай плиточный ща̄ил айты­янэ. Ла̄ви, ты тай рущ ща̄й та̄н вос аияныл.
Омам па̄тлуптаӈкв о̄с сака ха̄сыс, лэ̄ӈын па̄т­луптас. Лю̄лиӈ ховтыт лэ̄ӈын те ӯнлы, тав щар самын па̄тамтытэ. Омам о̄лмēт пенсия аты вуй­лас, тох пенсия та̄л та о̄лыс. Тыкос государство ма̄гыс са̄в онтас ва̄рыс. Тэ̄лы лэ̄ӈын алы, таквсы анта̄тыр алы, та сованэ мыг. Совыт ёмасыг вос о̄лсыт, ёмащакв па̄тлуп­тыянэ. Сованэ ма̄гыс туп мощ олн-ло̄мтыл май­лу­вес. Та хосытыл ам та о̄лсум. Институтн мина­сум. Омам олнанэ мыг, увщиянум нё̄тсыт. Та атум олныт хосытыл ам Лениград ӯсн ялэ̄гум. Юв ёхтэ̄гум, мисанум ма̄гыс пум ва̄рēгум, на̄йив са̄грēгум, омам тынутыл щё̄питылум. Тувыл ханищтахтуӈкве о̄ста минэ̄гум. Тащир Ульянам ос ам я̄тил омамēн та ӯргаласлумēн.

– Оман наме хумус о̄лыс?
– Омам наме Пелагея Николаевна Остерова, а̄ги о̄парищ наме Алгадьева о̄лыс. Алгадьевыт сасга­нум Мēӈквъя па̄вылт ты о̄лсыт. Каӈканэ ня̄врамыт пуссын Хулюмсӯнтыт о̄лсыт. Рӯтанум пуссын ва̄ганум. Хунь омам ва̄г­тал патыс, та̄ра щивгуӈкв та патсыт. Ты э̄лы-па̄лт та̄н минэ̄гыт, омам та̄ра ат минэ̄гыт. Тувыл тав матмыг ēмтыс. Та̄н сасгум палт Кульпасн ёхтэ̄гыт, ос каӈканыл Щēман о̄лыс, ты омам ма̄нь а̄пщитэ Щēман. Селивёрст Семёнович палт тув ёхтэ̄гыт, а омам та̄ра миныяныл. Матум э̄ква таима̄гыс та, тав пасан хунь ва̄ри. 
– Дина Тимофеевна, а̄тян хо̄нтлаӈкв минаме порат манах ня̄врам юн хультыс? 
– А̄тям хо̄нтлаӈкв вуим порат, омам ла̄ви, онтолов ня̄врам о̄лсув. Ма̄н ат хо̄тпа хультсӯв – каӈкум Петр Тимофе­евич Остеров, ос хо̄нт­лын ма̄т о̄лыс, юв  ёх­тыс. Яныг увщим Агафья Тимофеевна Остерова пӣркатирыг о̄лыс, яныг кӯщай нэ̄. О̄йкарищит тавēныл хурахласыт. Тувыл тав хум ва̄рыс, Тихон палт минас. Хулюм­сӯнтыт о̄лыс. Тувыл Нина Тимофе­евна, тав ос Хозумовн ха̄й­та­лавес, Хо̄рыӈпа̄­вылт о̄лыс. Ань акв пыге туп хультыс, Николай. Ос Ульяна увщим о̄лыс. 
Тав ань хӯрум пыге ос тит а̄гияге хультсыт. А̄гияге-пыгаге янгыг ēмтсы̄г, хотталь щалтсы̄г. Ма̄нь пыге Игорь самын патум юи-па̄лт Потра­сӯйт хотталь щалтыс. Са̄т ня̄врам Ульянам о̄ньщиглас. Ань акв а̄гитэ Татьяна Егор о̄йкатэ ёт Ялуто­ровск ӯст о̄лэ̄г, о̄парищ наме Халидова. 

Ма̄нь а̄гирище Нина Урайт о̄лы. Тав ань Нина Васильевна Рос­тов­цева, тит ня̄врам о̄ньщи. Ващка Нындат о̄лы, ӯйхул пусмалтан лēккарыг рӯпиты. Сака ёмас лēккар кос, ос аялаӈкв сака ка̄сащи. Славка Я̄сунтыт о̄лы, са̄в та̄л ат аи. Лешка о̄с тот о̄лы. Ат те айнув, сака ёмас о̄лыс.  Хультум ня̄враманэ ты. 
– Наӈ а̄гиягын хо̄т о̄лэ̄г?
– Ам а̄гиягум - юртыӈ ня̄врамыг. Акв а̄гим Инна Александровна Деркач Белоярский ӯст о̄лы. Тэ̄рпит тыналан колт фармацевтыг ман про­визорыг рӯпиты. Тувыл мо̄т а̄гим Анжела Алек­сандровна Ягрим па̄выл школат рӯпиты. 
– Щēмьяӈыг ēмтсыг? Манах ня̄врам о̄ньщēг?
- Щемьяӈыг ēмтсыг. Анжела акв пыг о̄ньщи. Тав Казань ӯст универ­ситетыт ханищтахты. Мо̄т а̄гим Иннам титыг о̄ньщи, а̄гитэ о̄с Казаньт ханищтахты, пыге тыт Ӯст о̄лы. 
 
Дина Тимофеевна школа а̄стламе юи-палт Ленинград ӯст ня̄врамыт ханищтан хо̄тпаг ха­нищ­тахтас. Тот ты Александр Яковлевич Лисов о̄йкатэ ёт акван-хо̄нтхатсы̄г, ак­ван-минасы̄г. 
Тит та̄л ювле хультум порат тэ̄н ялпыӈ хо̄тал ва̄рыгласы̄г. О̄йкатэ̄н­тыл са̄в та̄л аквъёт о̄лнэтэ̄н ма̄гыс мӯйлысыт. Тэ̄н Ленинград ӯст йӣквнэ колт акван-хо̄нтхатасы̄г, та па̄сныл аквъёт ты о̄лэ̄г. Ань ты хо̄тал мус аквъёт хӯл алыщлым, пум ва̄рим яласэ̄г. 
Ма̄н, ма̄ньщи газетат рӯпитан ма̄хум, Дина Тимофеевнан са̄в ёмас ла̄тыӈ ла̄вēв – матъёмас ма̄н халувт яныг мӯтра э̄лаль тотнэ тамле нэ̄ хо̄тпа о̄лы, ма̄н мирув пēс накыт, пēс ва̄рмалит янытлыянэ, мо̄т ма̄хум хӯлтыянэ. Ляпа рӯт ма̄х­манэ пуссын пуста̄гыл вос о̄лэ̄гыт. На̄й-О̄ты­ранылн вос ӯрга­лавет.
Валентина УЗЕЛЬ



В этом году в октябре жительнице районного центра Березово Дине Тимофеевне Лисовой исполнится восемьдесят лет. Более полувека она живет в этом поселке. Родилась и выросла она в отдаленном поселении района, которого уже давно нет на картах округа.
Сегодня эта женщина – яркий представитель старшего поколения народа манси, транслирующая мудрость нашего народа, несущая и пропагандирующая свой прекрасный мансийский язык. О своей нелегкой судьбе, о судьбе своих родных, она рассказала так.

Родилась она в 1940 году в деревне Посалтыт Березовского района. До войны эта было достаточно большое поселение. Жили там семьи Остеровых, Садоминых, Куриковых, Мелентьевых, Гындыбиных и многих других. Отец Тимофей Константинович Остеров жену себе привез из другой деревни. Самой младшей дочерью в их семье стала Дина. Когда началась Великая Отечественная война, отца сразу забрали на фронт. Он воевал на Ленинградском фронте, пропал без вести в Эстонии. С пятью детьми осталась одна мама Пелагея Николаевна Алгадьева, она была родом из деревни Менквья. Все ближайшие родственники жили там.

В период укрупнения колхозов все жилые дома из деревни Посалтыт было решено перевезти в деревню Патрасуй. Именно в тот момент началась эпидемия кори. Одна из сестер Ульяна тяжело заболела. Из-за ее тяжелого состояния их мама решила повременить с переездом. По воспоминаниям самой Ульяны, когда она впервые вышла на улицу, домов практически не осталось. Благодаря этому, они сохранили там свой дом. Но переезжать им все-таки пришлось.

Пелагея Николаевна, оставшись одна без мужа, в тяжелые послевоенные годы наравне с мужчинами ходила на охоту, рыбачила. Стреляла очень метко, чтоб сохранить шкурки зверей в целости. Затем эти шкурки животных она сдавала за небольшие деньги, таким образом, она зарабатывала семье на пропитание. С весны до глубокой осени она жила в доме, оставшемся в деревне Посалтыт. Переезжала туда вместе со своим хозяйством и коровой. Всех детей одна подняла на ноги, дети выросли. Старшего сына Петра тоже забрали на фронт, как и отцa. Дочь Агафья Тимофеевна вышла замуж за Тихона Номина и переехала к мужу. Нина переехала в деревню Хурумпауль, а Ульяна - в Саранпауль. Другой сын переселился в Ванзевате.

Дина, окончив школу, решила ехать учиться в Ленинградский педагогический институт имени А.И. Герцена. Учиться помогали все, и мама, и старшие сестры. На каникулы она всегда приезжала в родную деревню, чтобы помочь маме. Вместе косили сено, заготавливали дрова, вместе рыбачили. Осенью опять уезжала на учебу. Там в городе на Неве, Дина Тимофеевна встретила свою вторую половину, мужа Александра Яковлевича Лисова. Вместе они уже более пятидесяти лет. Вырастили двух дочерей, одна их них педагог, вторая - провизор. Сейчас у Дины Тимофеевны и Александра Яковлевича два внука и одна внучка. Все они очень любят своих бабушку и дедушку, звонят им, интересуются их здоровьем.
Валентина УЗЕЛЬ
