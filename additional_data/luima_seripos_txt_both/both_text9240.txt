
Ма̄н округувт рӯпитан Социальный фонд тамле ла̄тыӈ тыт о̄лнэ мирн тēты. Юи-о̄выл та̄лыт сыс «мошенникыг» ла̄внэ лю̄ль э̄лмхо̄ласыт яныгпа̄ла хо̄тпат урккуптаӈкв сака патсаныл. Та̄н ла̄вēгыт, аквтопмат та колт рӯпитэ̄гыт.
Мо̄лты та̄л Социаль­ный фонд-кол нупыл Пенсионный фонд ос социальный защита кол тув акван-тӯлвесы̄г. Тот нё̄тмил винэ ма̄хум наманыл пуссын ва̄вет, таима̄гыс та̄н телефон хосыт свонитаӈкв ты патвēсыт, са̄всыр урк-ла̄тӈыл ла̄вавет, та̄н хот-рохтэ̄гыт ос ты лю̄ль ма̄хумн та агтэ̄гыт.
Титыглавет, та̄н про­писка щирыл о̄лэ̄гыт ман а̄ти. Мо̄т колт те о̄лэ̄гыт, тох ла̄вавет, пенсия-олна­ныл мощщаг ва̄равет ос о̄лнэ коланылт уральтаӈкв акваг тах патавет. 
Тувыл э̄лаль тамле потыр о̄лы. Ла̄вавет, та̄н акваг ул вос уральтавет, юрист хо̄тпа та̄нанылн аквтуп нё̄туӈкв вēрми, ос пенсия-олныт са̄внувег вос ēмтэ̄гыт, та юристытн тах нё̄тэ̄гыт. 
Ты Социальный фонд-колт рӯпитан ма̄хум округувт о̄лнэ мирн, ня̄врамыӈ нэ̄кветн, пенсионер-хо̄тпатн ты ла̄вēгыт – э̄рыӈ хотьют юв ёхты ос ла̄ви, пенсия-олныт са̄внувег ва̄руӈкв нё̄ты, та̄н нэ̄мхотьютн ул вос агтэ̄гыт. 
МФЦ-колт ос Социаль­ный фонд-колт туп тот нё̄тмил титыглаӈкв ро̄ви. О̄лнэ па̄влынт тамле кол те а̄тим, ты телефон хосыт титыглахтуӈкв вēрмегы̄н:
– 8(800) 100-00-01;
– Госуслуги щирыл титыглахтын пищма тēтуӈкв ро̄ви;
– ты кол ищхӣпыӈ ло̄псэ щирыл – sfr.gov.ru.
Социальный фонд-колныл тēтым ля̄ххал ма̄ньщи ла̄тӈыл Валентина УЗЕЛЬ хансыстэ
 



Лххалыт - Новости