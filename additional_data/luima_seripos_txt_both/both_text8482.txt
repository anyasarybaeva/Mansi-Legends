
Во̄рт кит э̄кваг о̄лсы̄г, хумиянэ̄н во̄рн минасы̄г. Яныг э̄кватэ ӣтипа̄лаг ня̄враманэ ёт та суящи. Щаке кон-нэ̄гылтапитэ, ня̄врам та ха̄йты. Мо̄танэ ла̄ви:
– Ул суящēн, во̄рт о̄лнутын ёхтавēв. 
Ла̄тыӈ ат хӯнтлы. Аквматэ̄рт хотьют кон та суйтам­лас. А̄ви па̄лыг-пӯсхатас, Мēӈкв юв та щалтыс. Яныг нэ̄тэ ёл-ӯнтылматас, ня̄врамаге кит палн ӯнттысаге.
Мо̄танэ Мēӈкв пасан ва̄тан во̄выстэ, тыттытэ. Хӯл яныг па̄йп ос вēтра а̄хвтас тотыс. Такви ты­халт кӯть­ванэ кēрыс. Ня̄враме пӯтин ма̄гыстэ, э̄нта­пахтым о̄лыс. Мēнкв хӯл та товты, а̄хвтас та пӯри, улял са̄лгēгыт. Миннэ̄т э̄лы-па̄лт китгаге (о̄йкаг) урыл китапастэ. Мēӈкв ювле ла̄ви: 
– Ам сах мēс­гумт тагапасы̄г, холы­тан кон-патэ̄г. 
Нэ̄ та минас, ӯмпи ёт а̄лмаястэ. Хунь сунын та̄лыс, юн ня̄врам ро̄ӈх та тэ̄лыс. Тав ща̄не хот та холас. Сӯлтты. Мины, мины, юн суй та суйты, тав ӯмпи сун са̄йтн лохитэ. Ос та сӯлтты, хӯнтлы, ōс суй. Тав ӯмпи сун са̄йтн лохитэ, суй холас, ювле хультыс. Хӯрмитыг хӯнтлысуй, тав хопыр щё̄нах ӯнттыг­пастэ, ла̄ви: 
– Вуēн хопыр щё̄нах, кēлп айнут тыт а̄тим. 
Таи хопыр щё̄нах вистэ, ювле ха̄йтыс. Тыт па̄выл нэ̄глыс. Тав юв тотыгпавес. Кӯтьвыт хортэ̄гыт, кēрим кӯтювыт ёт пурхатэ̄гыт. Ма̄хмыт сунсэ̄гыт, тав сунын ёл-хасхатам. Та̄н та номылматасыт, ма̄х­манув ёмасыл хунь о̄лэ̄­гыт. Таве юв тӯлсаныл, ки­тыглыяныл, нэ̄ ювле ла̄­вуӈкв нэ̄матыр ат вēрми. Ма̄хмыт атхатсыт, тув та минасыт. Тув ёхтысыт, сунсэ̄гыт, а̄ви па̄лыг-о̄лы. А̄виха̄пт пуӈкыт ӯн­лэ̄гыт, Мēӈквын юв-та̄имат.
 



Жили в лесу две женщины, мужья на охоту ушли. Старшая женщина с детьми вечером шумит. Грудь высунет, ребенок бежит. Другая говорит: «Не шумите, а то в лесу живущий придёт». Та не слушает.
Однажды дверь открылась, заходит Менгкв-великан. Старшая женщина села, детей с двух сторон посадила.
Другая Менгква к столу позвала, кормит. Большую берёзовую набирушку (пайп) рыбы принесла, ведро камней. Сама между делом собак запрягает. Своего ребёнка за пазуху спрятала, подпоясалась. Менгкв рыбу жуёт, камни грызёт, аж искры сверкают. Перед тем как выйти, спросила о мужчинах. Он говорит: «В моем желудке (кишечнике) зацепились, завтра выйдут». Пошла, ковш собой прихватила. Когда  в нарты села, дома крик ребенка раздался. Она замерла, а потом собак погнала. Едет, едет, слышит шум, ковшом по саням стучать стала. Мчатся, слышит шум. Снова ковшом стучит. Шум затих, Менгкв отстал. Третий раз слышит звук, она ковш поставила, говорит: «Возьми ковш, здесь крови нет». Он взял ковш, обратно побежал. Тут деревня появилась, к дому подъехали. Собаки лают, с  запряженными собаками грызутся. Люди смотрят, она привязана к саням. Тут они поняли, произошло что-то страшное. Её домой завели, спрашивают, она ничего ответить не может. Люди собрались, в лесную избушку пошли. Приходят туда, смотрят, дверь распахнута, на пороге черепа стоят. Съел их Менкв.
Наталья Тасманова
 
