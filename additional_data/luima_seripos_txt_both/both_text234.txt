
Ханты ма̄хманув са̄выӈпа̄лэ Белоярский районт о̄лэ̄гыт. 1992 та̄л па̄сныл тот архив-кол рӯпиты, ань тыг мус тот рӯпитан ма̄хум сака са̄в пēс потыр, мо̄йт, э̄рыг атсыт. Ань кӯщаиг тот Тамара Романовна Пятникова о̄лы. Ва̄рнэ рӯпатаныл урыл тав потре ловиньтэлы̄н.
– Ам ма̄нь ня̄врамыт садикколт рӯпитаӈкв о̄вылтахтасум. Матахмат та̄л тот рӯпитасум, ту­выл 1990 та̄лытт «Югра лылы­еп» ассоциация рӯпитаӈкв тыт о̄вылтахтас. Ам та̄ра тув мина­сум, то̄нт ма̄н, со̄ль, са̄в ёмас ва̄рмаль соссаӈ ма̄хманув ма̄гыс ва̄рсӯв. Пуссын юртыӈыщ, акваннё̄тхатым рӯпитасӯв.
Тувыл ам Лӯима̄ комитетн специалист-хо̄тпаг во̄ввēсум. Та порат ты ам Ева Шмидт ёт ва̄йхатасум. Аквщёс ма̄н рӯпатавн рущ о̄йка ёхтыс. Ка̄тэ̄т тетрадка о̄ньщас, а̄нумн сус­сылтытэ – тот ханты ла̄тӈыл са̄всыр потрыт ос мо̄йтыт хан­сымат. Рущ ла̄тӈыг та̄наныл толмащлаӈкв а̄нум во̄выстэ. Ам хумус вēрмēгум, та щирыл та хас­санум. Тувыл тав ханты букват урыл титыглахтуӈкв патыс, ам хотыл ва̄глум, та̄н хумус хансавет. Ева палт та тēтыслум. Мощ ётыл­нув Ева Шмидт такви ам палтум ёхтыс, титыглахты – ханты ла̄тыӈ ам ёмащакв ва̄глум ман а̄ти.
– Ва̄глум кос, - тавēн ювле ла̄вēгум.
– Ам архив-кол пӯнсылум, потрыт рущ ла̄тӈын толмащлаӈкв щар ат а̄лымēгум, а̄нумн нё̄тэ̄гын? - титыглахты.
– Ва̄им, нё̄тэ̄гум.              
Тох ты ам архив-колт рӯпитаӈкв патсум. Ань тот рӯпитанэм нёло­ловхуйплов та̄лыг ты ēмтыс. Ты та̄лыт сыс ма̄н са̄в рӯпата ва̄руӈкв а̄лымасӯв, э̄лаль иӈ ва̄рēв. Ма̄навн йис потрыт, мо̄йтыт мо̄йтыглам ань са̄в хо̄тпа а̄тимыт.
Ань ты йист о̄лнэ ма̄хум тох потыртаӈкв ат ха̄сэ̄гыт, мо̄йтуӈкв ат вēрмēгыт. Матъёмас ма̄н ты рӯпата ва̄рим пēс ма̄хманув потраныл нэ̄пакн хассанӯв. Ка̄сыӈ хо̄тпа хурин по̄слыслӯв, я̄нас нэ̄пак-ло̄мтын о̄лупсатэ хансыслӯв. Пуссын аквъёт яныгса̄т арыгтем хо̄тпа ēмты.
Ань ам ётум рӯпитэ̄гыт – Рим­ма Слепенкова, Евдокия Какси­на, Елена Юрьева, Римма Потпот. Ань рӯпитаӈкв ма̄навн та̄рвитыӈ, сака мощща олныл мивēв. Ма̄нь па̄влытт о̄лнэ ма̄хум ёт туп ялпыӈ хо̄талыт о̄лнэ порат ва̄щинтахтэ̄в. Ма̄нти хунь во̄вавēв, то̄нт минэ̄в.
Тыт ӯсувт яныг хо̄тпат ма̄гыс я̄нас кол рӯпиты, рущ ла̄тӈыл «дом престарелых» тох ла̄ваве. Хотьют ляпа рӯт ат о̄ньщи, та̄н тув тотавет, тот о̄ньщавет. Мо̄лтынув тот акв яныгпа̄ла о̄йка о̄лыс, Яков Рандымов. Ма̄н тав палтэ акваг ялантасӯв, тав ма̄навн са̄в пēс по­тыр потырта̄лыс. Тав о̄с а̄тимыг ēмтыс. Ань ос тот тит ханты э̄кваг о̄лэ̄г, тэ̄натэ̄н Римма ёт акваг уральтыягмēн. Тэ̄н о̄с са̄в номēг, са̄в потыртэ̄г.
Яныг хо̄тпа ёт потыртанэ̄в по­рат, маныр ма̄навн ва̄ӈкв э̄ри, та урыл та̄ра титыглахтэ̄в. Та̄ра ат те титыглылӯв, тувыл та мины.
Матах та̄л минам юи-па̄лт ман «филиалыг» ва̄рвесӯв. Яныг колув Ханты-Мансийск ӯст о̄лы. Кӯщаиг тот Ольга Даниловна Ерныхова рӯпиты. Ма̄н нэ̄пакн хансум потранув, мо̄йтанув тув тēтыянӯв. Та̄н тот ищхӣпыӈ утн хансыя­ныл, копия ва̄рēгыт. Тувыл ювле тыг та тēтыяныл.
Тамара Романовна титыглас­лум, та̄н таса̄вит рӯпата наука ма̄гыс ва̄рēгыт, ос манрыг хотты наукат кандидатыг ат ханищтахтэ̄гыт? Тав ювле-ла̄выс: «Ма̄н – пенсият о̄лнэ ма̄хум. Сака илямтаӈкв те патавēв, молях пен­сиян минэ̄в. Ань та̄ланув ма̄нит хунь, ӯщлахтуӈкв о̄с э̄ри».
Тамле ты ёмас хо̄тпат ёт ма̄н хо̄нтхатыгласӯв. Та̄н рӯпатаныл э̄лаль вос ва̄рияныл, ма̄ньлат ма̄хум та̄н палтаныл рӯпитаӈкв вос ёхтэ̄гыт ос ты сака э̄рнэ рӯпата э̄лаль вос тотыяныл.



Руководитель этого архива Тамара Пятникова рассказала нам, что с 2005 года их сделали филиалом окружного фольклорного архива при Обско-угорском институте прикладных исследований и разработок. Это негативно сказалось на работе сотрудников архива. Нет возможности самостоятельно выезжать в командировки для сбора полевого материала. Только в том случае, когда их пригласят на какой-либо праздник в маленьком населенном пункте, они успевают собрать старинные песни, сказки и были.
