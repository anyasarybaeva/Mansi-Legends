
Надежда Юрьевна Ерошевич (Илюшникова) Саранпа̄вылт о̄лы ос «Са̄лыкве» нампа ма̄нь ня̄врамыт колт ханищтан нэ̄г рӯпиты. Мо̄лты тав аквъёт рӯпитан хо̄тпанэ ёт «Мультимедийное пространство» намаим проект щё̄питас. 
Тувыл таве тэ̄лаг ва̄рнэ ма̄гыс Елена ос Геннадий Тимченко мирн нё̄тнэ фонд-колныл олныл та̄с­тувēсыт. Рēтыӈ ю̄свой э̄тпост та̄н ты олнытыл ноутбук ёвтсыт, тув э̄рнэ программа щё̄питасыт ос ня̄врамыт ёт э̄лаль рӯпитаӈкве патсыт. 
Ань ты тэ̄ланыл о̄выл­тыт Надежда Юрьевна ма̄навн тох потыртас: 
– Ма̄н ань Елена ос Геннадий Тимченко нампа фонд-колн яныг пӯма­щипа ла̄тыӈ ла̄вēв, та̄н ма̄н проектув суссаныл ос сака ёмащакв нё̄тсыт. Ма̄н мультикыт по̄слын э̄лы-па̄лт ня̄врамыт ёт о̄влэ̄т акв-кит э̄тпос сыс э̄рнэ тэ̄лат пуссын та̄ра-паттысанӯв ос тувыл ущ ва̄ти мультфильм ма̄нки та по̄слыслӯв. Ка̄сыӈ ва̄рнутанув ла̄кква-ӯр­тым ханищтасанӯв, рущ ла̄внэ щирыл та̄наныл этапыг хассанӯв. 
О̄влэ̄т ма̄н ня̄врамыт ёт мультикыг суснэ тэ̄ла о̄вылтыт потыртасӯв ос тамле пӯмыщ накыт осн-паттысанӯв, тот по̄слым ӯйхулыт ос мо̄т суссылтан утыт а̄ти лылыӈыт. Та̄н пēнтсыланыл э̄лумхо̄лас матыр ва̄ри ос потырты. 
Мультикыт ва̄рнэ ка̄сыӈ хо̄тпа такви рӯпататэ я̄нас ва̄ритэ, тыи олн ойтнэ хо̄тпа, сценарий хаснэ хо̄тпа, режиссёр-мультипликатор, анима­тор, хурит по̄слын хо̄тпа, актёр ос э̄ргыт хаснэ хо̄тпа.  
Китыт накēт – тыи маныр суссылтаӈкве патэ̄гын, ты урыл вос номсахтэ̄гын. Ма̄н ань ма̄хум та̄нки халанылт о̄лнэ̄ныл урыл суссыл­таӈкве тахмаясӯв. Янгыщ а̄гмыӈ-мосыӈ, сакватах­там хо̄тпат ёт ёмщакв о̄луӈкве ха̄сэ̄гыт ман а̄ти, та тэлат суссылтаӈкве номылматсӯв. 
Та̄н ётаныл юртыӈыщ о̄луӈкве ос та̄наныл акваг нё̄туӈкве э̄рēгыт. Ань ня̄врамыт тамле накыт ёмщакв вос тор­гамтасаныл, ма̄н ёнгил ва̄рсӯв. Та̄н акв ла̄глыл мо̄т ма̄н вос ё̄масэ̄гыт ос акв ка̄тыл туп нё̄туӈкв ла̄всанӯв, тувыл саманыл лап-нэ̄гсаласанӯв, та̄н та щирыл матыр ва̄руӈкве вēрмēгыт ман а̄ти. То̄нт та̄н ущта а̄гмыӈ-мосыӈ, сакватахтам хо̄тпат та̄р­витыӈ о̄лупсаныл та̄ра-паттысаныл. Насати, тох сака та̄рвит матыр ва̄­руӈкв о̄лнэ̄тэ.  
Тувыл ма̄н мультик пōслын ма̄гыс аквъёт хоса номсахтасӯв ос акв нак э̄лаль тотнэ ма̄гыс тув ӯйхулыт пēриясӯв. Та̄наныл пластилиныл ва̄руӈкве патсанӯв. 
Хӯрмит накēт тох о̄лы, ня̄врамыт та̄нки сыре-сыр историят но­мылматуӈкве вēрмēгыт. Тувыл пластилиныл ма­тыр ва̄рēгыт ке, то̄нт о̄с ёмщакв номсахтуӈкве патэ̄гыт ос ка̄тыл ма̄щ­тырыг рӯпитаӈкве хань­щувлэ̄гыт. 
Ты коныпал та̄нки халанылт са̄в потыртэ̄­гыт, тэ̄ланылт кисхатым воритотэ̄гыт ос рӯпата­ныл ёмщакв ва̄рнэ хо̄тпаг ēмтэ̄гыт. Тох ма̄н ня̄вра­мыт группаг уртсанӯв ос та̄нанылн нё̄тым номта­ныл щирыл мультикыт э̄лаль щё̄питаӈкве ӯнтты­санӯв. 
Нилыт накēт – ты мультик по̄слын ма̄гыс сыре-сыр ӯйхулыт ман пормасыт ва̄руӈкве э̄рыс. Тувыл а̄гирищит-пыг­рищит та̄нки халанылт потыртахтасыт, хотьют пластилиныл маныр тах ва̄ри. Ты рӯпатаныл ва̄р­нэ̄ныл сыс та̄н плас­тилин ло̄мтэ щирыл хōт та ёл-понигтаӈкве, хōт та ос акван-восилтаӈкве, мо̄т ло̄мтэ̄т акван-пēрумтаӈ­кве ханищтавēсыт. 
Тамле ханищтап «плас­тилинографияг» ла̄ваве. Тыт матыр щё̄питанэ̄в сыс ма̄н ня̄врамыт ёт сце­нарий урыл потыр­та­сӯв. Тувыл ӯйхулыт маныр ва̄руӈкве патэ̄гыт, маныр ла̄вēгыт, таит пуссын аквъёт та̄ра-паттысанӯв ос ла̄тӈаныл ёмщакв ханищтасанӯв. 
Атыт накēт – ма̄н мультипликацият по̄слым накыт э̄лаль ханищтым суссанӯв. Тот ка̄тыл по̄с­лум хурит аквтупмат лылыӈыг ēмтапēгыт, нэ̄­пакн по̄слым э̄лумхо̄лас манос ӯйхул нёвсы, тыгле-тувле ё̄мыгты, ха̄йты, потырты манос э̄рги, йӣкви. Ань маныр ос ху­мус суссыл­таӈкве э̄ри, та̄н пуссын ва̄рēгыт. 
То̄нт ма̄н ня̄врамыт ёт сыре-сыр хурит щё̄­питасанӯв, ты халт ном­сахтасӯв, хоты ма̄т ӯй­хуланув акван-атха­тэ̄гыт, хоты пораг тах о̄лы, хотьютаныл ёмас ном­тыл ос хотьютаныл касмос­та̄лыг тах о̄лэ̄гыт, хотьют маныр ля̄галы. Тамле тэ̄лат ань пуссын ханищ­тасанӯв. 
Ос юи-о̄вылт – тыи «Среда возможностей» Тимченко фондыт олныл щё̄питан проектаныл ос тувыл ма̄нки «Мульти­медийное пространство» намаим проектув тэ̄лаг э̄лаль щё̄питаслӯв, ня̄в­рамыт та̄нки пӯмыщ мультик по̄слысыт. 
Ты рӯпатат а̄гирищит-пыгрищит та̄нки режис­сёрыг ос хурит по̄слын хо̄тпаг о̄лсыт, тув ро̄внэ э̄рыгсов хо̄нтсыт ос тув щё̄питасаныл. Мультикыт ка̄сыӈ о̄лыглан нак сус­сылтаӈкве ос тув по̄слуӈ­кве та̄наныл сака та̄рвит о̄лыс. 
Ка̄сыӈъēмт та̄наныл мультикын по̄слым ӯй­хулыт э̄рнэ щирыл хот­мус хӯтылта̄нтуӈкве ос тӯщтыглаӈкве э̄рыс. Та щирыл хотьютаныл ха̄й­тым тув ка̄рты, мо̄танэ ёл-рагаты манос поргим суссылтаве, та сыс вильт­хопияныл матыр ща̄гтым ля̄галэ̄гыт, кант­маим ро̄ӈ­хувлэ̄гыт. Тамле накыт аквторыг суссыл­таӈкве сака рӯпатаӈ тэ̄лаг о̄лы.  
Ань мультик ва̄рмув ос по̄слумув порат ка̄сыӈ а̄гирищ ос пыгрищ такви ӯйхулэ ёмщакв уральтым о̄ньщистэ. Тав нэ̄матыр ул вос ёрувлас, хо̄т ос маныр э̄лаль ва̄руӈкв э̄ри. 
Та̄н ань тахольт плас­тилиныл ва̄рум ӯйхула­ныл та̄нки тыгле-тувле лаквта̄лсаныл ос ка̄та­ныл хурин ул вос тэ̄лсыт, э̄рнэ торыг хот-висаныл. Тувыл акв матыр ва̄рнут сака са̄в щёс по̄слуӈкве э̄рыс. 
Ня̄врамыт ты рӯпата­ныл ва̄рнэ̄ныл юи-па̄лт мультик акван-щё̄питаӈ­кве яныг хо̄тпатн э̄лаль ёмщакв нё̄твēсыт. Тувыл аквъёт э̄рыгсов ос сыре­сыр э̄рнэ суйит тув ва̄р­сыт. 
Тох аквъёт рӯпитан нэ̄мēнтыл Анна Григорь­евна Ельпина ёт ос ня̄врамаквет Теплоухова Милена, Першин Данил, Таратова Ирина, Рахтымов Фёдор, Вьюткин Григорий, Анямова Инна, Филиппов Иван, Тихонов Виктор, Салиндер Венера, Ондар Виолетта, Кайдалова Василиса ю̄нтпыӈ ӯй урыл мультик по̄слысӯв. 
Ты таквсы са̄выӈпа̄лэ ты а̄гирищит ос пыгрищит, Гриша коныпал, пуссын школа о̄выл классын минэ̄гыт. Ма̄н та̄наныл ёмщакв ханищтахтуӈкве ла̄виянӯв, пус ка̄т, пус ла̄гыл. Ань ты ня̄врамыт ва̄рум мультиканыл на̄н ищхӣпыӈ ут хосыт хо̄нтуӈкве ос сунсуӈкве вēрмегы̄н: https://vk.com/wall-216226909_1008
Тыи а̄ти туп акв по̄слум утув, мо̄т мультикыт о̄с ва̄рсанӯв. Ань няврамыт ёт ма̄н пуссын рӯпатав на̄н «Са̄лыкве» нампа ищхӣпыӈ ло̄псыт сун­суӈ­кве ос ля̄ххалыт ло­винь­таӈкве вēрмегы̄н. 
Ма̄н Елена ос Геннадий Тимченко фонд-колт рӯ­питан хо̄тпатн яныг пӯма­щипа ла̄тыӈ кēтэ̄в, та̄н ма̄навн «Детский сад – территория традиций» нампа тэ̄лат сака ёмас ос э̄рнэ нё̄тмил ва̄рсыт. 
Надежда Ерошевич кēтум потре ма̄ньщи ла̄тӈыл Тамара МЕРОВА хансыстэ



Нврамыт мгсыл - Детская страничка