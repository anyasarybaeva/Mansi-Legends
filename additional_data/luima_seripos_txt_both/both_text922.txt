

	Ӯринэ̄ква ро̄ӈхувлы ке, тӯя по̄ра та ёхтыс, ма̄лтыпыг ты ēмты. Ма̄лтып посыӈ тӯя хо̄талаквēтн ма̄хум ща̄гтэ̄гыт. Лӯи ма̄ ēр па̄влытт, ӯсытт «Ӯринэ̄ква хо̄тал» акваг ӯлыглаве. Ка̄сыӈ па̄выл, ка̄сыӈ ӯс такви щирыл мӯйлы. 


		Хулюмсунт па̄вылт «Ӯринэ̄ква хо̄тал» яныгполь э̄тпос китыт ӯщлахтын хо̄тал  о̄лум порат минас. Са̄в ня̄врам, яныг хо̄тпа ма̄ньщи па̄вылн атхатыгласыт. Школат ханищтахтын ня̄врамыт ос то̄ва яныг ма̄хум концерт суссылтасыт: э̄ргысыт, йӣквсыт, стихыт  ловиньтасыт. Ня̄врамыт ма̄гыс са̄всыр ёнгыт, касылыт о̄лсыт, хо̄т та̄н са̄всыр мӯйлупса та̄нкина̄нылн сэ̄лсыт. 

		«Ӯринэ̄ква хо̄тал» омат ос ня̄врамыт хо̄талыг ла̄ва̄ве. Тыи  ма̄гыс о̄с акв ёмас пищ ма̄н па̄влувт о̄лы – ка̄сыӈ тӯя ēмт та̄л сыс самын патум ня̄врамыт ты хо̄тал ма̄нь мӯйлупсал мивет. 

		Мо̄т па̄влыӈ-ӯсыӈ ма̄т ты хо̄тал ма̄гыс олн та̄ставе, йис о̄лупса койнэ ос музеит рӯпитан ма̄хум са̄ртын та̄гыл ты кастыл щё̄питахтэ̄гыт, рӯпитэ̄гыт. 

		Хулюмсунт па̄вылт ты ёнгын хо̄тал ва̄руӈкв  ё̄рыл нэ̄мхотьют ат кащилтаве. Ма̄хум пуссын та̄нки номтыл, хумыс ка̄сащēгыт, тох ва̄рēгыт. Нэ̄мхотьют ты ма̄гыс олныл ат ойтаве. Ня̄врамыт ӯрхатэ̄гыт, китыглахтэ̄гыт, хунь «Ӯринэ̄ква хо̄тал» ēмты. Та̄н  ханьщувласыт, тыт ёмщакв ёнгасаӈкв ос поргащлаӈкв ро̄ви. Яныг ма̄хум ос, сакати, нас потрамēгыт. Ты хо̄тал са̄в хо̄тпа акван-атхаты,  па̄влыӈ рущанув о̄с ёхтэ̄гыт, то̄ват пасанн тэ̄нут тотэ̄гыт. Ты ва̄рмаль о̄с ва̄ганыл. 

		Марина Александровна Алгадьева ос Оксана Алексеевна Алгадьева са̄в нё̄тнэ э̄рыг э̄ргēг, ня̄враманэ̄н ёт йӣкв-та̄ныт йӣквēг. Ма̄хмытн сака мӯсты, маныр тэ̄н щё̄питэ̄г, концерт ва̄рнэ а̄гитн нё̄тэ̄г. Ты ма̄гыс я̄нас  пӯмащипа тэ̄натэ̄н. 

		Яныг хо̄тпатыл Константин Георгиевич Адин ос Галина Константиновна Алгадьева аквъēмт нё̄тнэ ёмас э̄ргыт э̄ргēг. Константин Георгиевич потыртас, пēс ма̄хманэ̄ныл, ла̄ви, хӯлыглас: «Пēс о̄с аквтох са̄в хо̄тпа акван-атхатнэ ма̄т, волк (та̄нккēныл о̄лнэ) ма̄ньлат  ма̄хум юрт-хо̄тпа та̄нкина̄нылн сунсыгласыт. Аквтох э̄ргысыт, йӣквсыт, ёнгысыт, ощхульласыт, акван-румалахтасыт. Тувыл акван-миннэ ма̄хум акван-минасыт. Тох о̄лнэ ва̄рмаль э̄лаль минас».

		Тӯя хо̄талыт ёт 

		Ка̄сыӈ колн со̄т вос щалты, 

		Ка̄сыӈ колта̄гыл ща̄гтым вос о̄лы.

		Ка̄сыӈ хо̄тпа пуста̄гыл вос о̄лы,

		Ка̄сыӈ ня̄врам со̄тыӈыг вос яныгми.    

		Пӯмащипа ла̄тыӈ па̄влыӈ мирколувн ла̄вēв. Миркол кӯщай нэ̄в О.В.Баранова ня̄врамыт ма̄гыс мӯйлупса ёвтнэ олнломт майлалы.  ЛПУ кӯщаигн С.Г. Подкатиловн ос А.Н. Ермоловн пӯмащипа ла̄вēв, ка̄сыӈ ēмт тӯйт няртнэ ё̄рыл майла̄лавēв. Ты хосытыл ня̄врамыт ёнгын канувт  лощтыг поргащлэ̄гыт, э̄п тӯйтыт ат сусыгтэ̄гыт. 

		 Анна Алгадьева 

		 

 



Если на улице закаркала ворона, значит, к нам на Север пришла весна. Люди радуются прилёту птиц и проводят «Вороний день». Традиционно считается, что это праздник детей и женщин.
В этот день народ собирается послушать песни, посмотреть национальные танцы. Дети участвуют в различных конкурсах и играх, получают множество сюрпризов и подарков.
К.Г.Адин рассказал, что в давние времена на таких  традиционных праздниках молодые люди присматривали себе вторую половинку, часто могли и украсть понравившуюся девушку. После играли свадьбы, создавались новые семьи.
В посёлке Хулимсунт нет центра культуры и этнографического музея, поэтому праздник проводят сами жители села, привлекают школьников к организации мероприятия.
Хочется выразить благодарность администрации села Хулимсунт и ЛПУ за оказанную поддержку в проведении мероприятия. 
Анна АЛГАДЬЕВА
