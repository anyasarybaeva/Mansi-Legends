
Ва̄с па̄тлуптан ва̄р - маль округув янытыл та оигпас. Ты э̄лы-па̄л ӯйхул ӯргалан ма̄т рӯпитан тит кӯщаиг ёт пресс-конференция о̄лыс. А.Н. Залибеков ос Ю.В. Василенко тэ̄н сас во̄рт о̄лнэ ӯйхул ӯргалан ма̄т кӯщаиг рӯпитэ̄г.
Та порат ла̄всы̄г: «Ва̄с па̄тлуптан кастыл винэ лицензия нэ̄пак Россия янытыл акв тыныл о̄лы – 420 солко̄ви». Ам хунь та нэ̄пак ма̄гсыл минасум, 840 солко̄ви ойтуӈкв ла̄ввēсум. Тынэ урыл ам тот та̄ра титыглахта­сум. Та̄н ла̄всыт: «Зали­беков ос Василенко тэ̄н тэ̄нти нэ̄матыр ат ва̄гы̄г, хо̄т манырсыр тын щи­рыл о̄лы».
Хунь тын урыл титыглахтасум, алыщлан ма̄хум о̄с а̄нумныл титыглахтасыт: «Кӯщаяныл ман со̄ль тох ла̄всыт, манос наӈ нас тох мовиньтэ̄гын?» Та̄н ты урыл ва̄ӈкв ат ва̄гыт, хӯлуӈкв ат хӯлыгласыт. Маныр­сыр тыныл ла̄вавет, таса̄вит та ойтэ̄гыт.
Та юи-па̄лт ам ва̄нэ ма̄хманум палт Сургут, Нефтеюганск ос Ня­гань ӯсытын тын та̄рапаттын ма̄гсыл зво­нитасум. Та̄н ӯсанылт ты нэ̄пак тынэ 420 солко̄ви са̄вит о̄лнэ̄тэ.
Тӯяг ёхтын ва̄с та̄л ма̄н о̄луӈкв ат вēрмēв. Во̄рн нила хо̄талын юрт хо̄тпанув палт Влади­мир Меров ёт ялсумēн. Победа хо̄талт мēн Шапша па̄выл нупыл Анатолий Вадичупов во̄раян ма̄н минасмēн. Ва̄с ӯрмувт аквписыг лӯима̄ ēрныл ащирма тӯйтыӈ ос раквыӈ во̄т во̄тыс. Улпыл таима̄гсыл ты во̄раян сыс яныг аняӈ ва̄с щар ат ва̄сув.
Торыӈ щирыл ва̄с па̄тлуптаӈкв ат а̄ртмалас. Тӯрт вит ва̄та я̄ӈкыл по̄лиглавес, хо̄тыл о̄с няӈра ащирмаӈ во̄тл во̄тыс. Ла̄вуӈкве те, ва̄с ӯрнэ ва̄рмаль ты та̄л щар ат а̄ртмыс. Ты пор ва̄с па̄тлуптан ва̄рмаль мощ ётыл­нув ва̄руӈкв кос э̄рыс.



В период весенней охоты на водоплавающую дичь в Ханты-Мансийске у охотников возникли проблемы с ценами на охотничьи лицензии.
На пресс-конференции до открытия охоты заместитель начальника Управления по контролю в сфере охоты природнадзора  Югры Алексей Залибеков заявил, что стоимость лицензии на отстрел водоплавающей дичи по России и по округу в общем составляет 420 рублей. Выяснилось, что в г. Ханты-Мансийск сумма этой же самой лицензии составляет 840 рублей. Это  вдвое дороже в отличие от других регионов России и районов округа. 
