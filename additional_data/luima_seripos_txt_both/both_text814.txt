
Ха̄льӯс район Саранпа̄вылн ялмум порат ам акв ма̄ньщи нэ̄ ёт хо̄нтхатыгласум, наме Тамара Егоровна Гындыбина. Тав 1967 та̄лт яныгполь э̄тпост Саранпа̄вылт самын патыс, а̄ги о̄парищ наме Хозумова.  На̄н ань тав потре ловиньтэлы̄н:  - Омам Александра Ивановна Я̄сунтыл о̄лыс, Ма̄нья нэ̄, 1934 та̄лт самын патыс. А̄ги о̄парищ наме Тихонова. А̄тям Егор Семёнович Хозумов Хо̄рыӈпа̄выл хум. А̄тягм-омагм Я̄сунтыт акван-хо̄нтхатсы̄г, а̄тям тот ла̄пкат рӯпитас. Мēн а̄пщимēнтыл самын патсумēн, хӯрум та̄л о̄с рӯпитас. Тувыл ла̄пка Я̄сунтыт лап-пантвес, минасы̄г Хо̄рыӈпа̄вылн, о̄лмыгтасы̄г тув. А̄тям тот нёлолов та̄л рӯпитас, а̄тимыг ēмтыс. Ма̄н тот и о̄лсув. Ханищтахтуӈкве патсумēн, Саранпа̄вылн ва̄нтлысӯв. Та па̄сыл ань тыт Саранпа̄вылт о̄лэ̄в. Омам 2008 та̄лт а̄тимыг ēмтыс.

	- О̄йкан хотыл о̄лы? Тав о̄с ма̄ньщи хум? 

	- О̄йкам Петр Иванович Кимкъясуйныл о̄лы, ма̄ньщи хум, нё̄рт яласас. Мēн са̄т та̄л нё̄рт яласасмēн. Тувыл яныг пыгмēн школан минас, на̄лув по̄йтсумēн. О̄йкам ань пенсиян патыс. Ам на̄лумт тыт тармыл совхозт рӯпитэ̄гум. Мēн нила ня̄врам о̄ньщимēн, ань пуссын янгыт - хӯрум пыг, акв а̄ги. Пыганмēн Серёжа, Ваня ос Алёша Ханты-Мансийск ӯст колледжит ханищтахтэ̄гыт. А̄гимēн Лена, школат нёлолов классыт ханищтахты. Кит пыгагмēн армиян ялсы̄г, ма̄нь пыгумēн ань ты та̄л я̄ӈк на̄тнэ э̄тпост армиян виве.  

	Ам ань совхозт сувенирный цехт рӯпитэ̄гум, пӯркит, тапочкат та матыр-а̄ти ва̄рēв, хансал яктыянӯв, ю̄нтыянӯв. 

	- Пӯркит ю̄нтуӈкве, улпыл, та̄рвитыӈ?

	- Атхунь та̄рвитыӈ. Ханса яктуӈкве э̄ри,  йинэ̄в, ю̄нтэ̄в. 

	-  Ня̄враманын ма̄нь-щи ла̄тӈыл потыртэ̄гыт?

	- Та̄н ма̄ньщи ла̄тыӈ пуссын торгамтэ̄гыт, анēкваныл ёт яныгмасыт. Яныг пыгум потырты. А̄пщим яныг пыге Сашатэ ос ва̄г ма̄ньщи ла̄тыӈ. Ма̄ньнув ня̄враманув тай ат потыртэ̄гыт, ань матум хо̄тпа ат о̄ньщēв, хотьют ёт ма̄навн потыртаӈкве. Ма̄н ань акв ла̄тӈув ма̄ньщи, китыт ла̄тӈув рущ, мори равтэ̄в. Торыӈ ла̄тыӈ ат хӯлэ̄гыт, хумус ва̄ӈкве патэ̄гыт. Школат тох тай ханищтэ̄гыт ща̄нь ла̄тыӈ, олимпиада та маныр, пуссын ва̄рēгыт. Ань ня̄врамыт ща̄нь ла̄-тыӈ ханищтаӈкве сака ат  таӈхēгыт, э̄ссамтэ̄гыт. 

	- «Лӯима̄ сэ̄рипос» ма̄ньщи газета на̄н палтылын ёхталы, ловиньтылын?

	- Ёхталы, ам акваг ловиньтэ̄гум, то̄ванакт хотты ва̄нэ хо̄тпанув ка̄салэ̄гум. Матъёмас газетав о̄лы, ма̄нти ла̄тӈувтыл потрыт ловиньтэ̄в, сака ёмас. 

	Тамара Егоровна тамле ка̄ркам, ма̄щтыр нэ̄. Пӯркит ва̄рнэ̄тэ коныпал тав ма̄ньщи суп ю̄нты. Ня̄враманэ кот тынтлаӈкве о̄с ха̄сэ̄гыт. Ты я̄тил ма̄ньщи хо̄тпав щēмьятэ ёт пуста̄гыл вос о̄лы, пус ка̄т, пус ла̄гыл! Ма̄н, редакцият рӯпитан ма̄хум, таве ос тав щēмьятэ нэ̄ хо̄тпат пуссын э̄ква ялпыӈ хо̄талыл янытлыянӯв! 

	 

	Светлана 

	РОМБАНДЕЕВА

	 

	 

	О̄выл хурит Тамара Егоровна ма̄хманэ ёт по̄слым о̄лы, во̄ртыпа̄лныл ёмаспа̄л нупыл лю̄лēгыт: Лена а̄гитэ, такви Тамара Егоровна, а̄пщитэ а̄гииг Люда ос Вика, а̄пщитэ пыг Саша ос Лена мане.  

	 

	Китыт хурит ос Тамара Егоровна пыганэ по̄слым о̄лэ̄гыт – Ваня, Алёша ос Серёжа. Ань тыт Ханты-Мансийск уст ханищтахтынэ̄ныл ма̄н та̄ра-паттыслув, та̄наныл газета ва̄рнэ колн во̄выгласанув, тыт по̄слысанув. Ты я̄тил ма̄ньщи пыгыт со̄тыӈыщ вос о̄лэ̄гыт, На̄янылн-О̄тыранылн вос ӯргалавет!

	 



В п. Саранпауль Березовского района на реке Ляпин живет мансийская семья Гындыбиных. У Тамары Егоровны и Петра Ивановича четверо детей.
Я побеседовала с Тамарой Егоровной. Родилась она в Саранпауле в мансийской семье. Мама Александра Ивановна была родом из Ясунта, папа Егор Семенович Хозумов – из Хурумпауля. У Тамары был брат-близнец, несколько лет назад он трагически погиб. Егор Семенович  работал продавцом в Ясунте, затем в Хурумпауле. Его рано не стало, всех детей вырастила мама.
Муж Тамары Егоровны тоже манси, родом он из Кимкьясуя. Семь лет семья каслала с оленеводческими бригадами. Когда наступила пора, детям идти в школу, они все вместе вернулись в поселок. Три сына - Сережа, Ваня и Алеша – учатся в колледже города Ханты-Мансийск, дочь Лена – ученица восьмого класса.
Тамара Егоровна мастерица, рукодельница. Шьет бурки, мансийские платья, плетет различные украшения из бисера. Дочь, как и мама, тоже рукодельничает. Все дети помогают по хозяйству. Пожелаем этой семье доброго здоровья, успехов, счастья.
Светлана РОМБАНДЕЕВА
