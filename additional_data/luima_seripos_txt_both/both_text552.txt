
Яныг таквс э̄тпос о̄вылтахтын хо̄талт Ханты-Мансийск ӯсн ма̄ньщи мирув халт та̄ксар ма̄ньлат хумиюв Руслан Проводников ёхталас. Американыл юв Ха̄льӯсн миннэ лё̄ӈхēт Москва, Екатеринбург, Сургут, Нижневартовск ос Ханты-Мансийск ӯсытын хо̄иглас. 

«Чемпион мира» намыӈыг ань ēмтыс, тав са̄в ма̄н ёхталаӈкв во̄ввес. Таима̄гсыл Руслан юв миннэ лё̄ӈхēт округ ӯсыт та̄ра минас. 
Ханты-Мансийск ӯсн ёхтум хо̄талэ̄т товлыӈха̄пыт иснэ колт ма̄ньлат соссаӈ ма̄хум таве хо̄тал палыт ӯрсаныл. Та хо̄тал сэ̄ӈквыӈ хо̄талыг о̄лыс. Руслан ӯсувн хӯрум щё̄с юи-па̄лт ущ та ёхтыс. Тувыл таве округ губернаторув Наталья Комарова такви палтэ та̄ра ёхталаӈкв во̄выстэ. 
Ты кастыл телевизор хосыт Сургут, Нижневартовск ӯсыг ос Ха̄льӯс ёт акв ля̄льт потыртан ва̄рмаль ва̄рыглавес, рущ щирыл «видеомостыг» ла̄ваве. 
Руслан Наталья Владимировна ёт хо̄нтхатыгламēт такви номтанэ э̄лаль потыртасанэ. Тав са̄выӈпа̄лэ Ха̄льӯс район урыл ла̄тыӈ ла̄выс:
«Тӯяг, хунь ам Саранпа̄вылн ялсум, школат ханищтахтын ня̄врамыт ёт хо̄нтхатыгласум. Тот о̄лнэ ня̄врамыт компьютерыт нупыл сака иӈ ат сунсэ̄гыт, аквписыг кон ха̄йтыгтэ̄гыт. Ханищтахтын коланыл по̄хат мēчикыл ёнгын ёмас ма̄ о̄ньщēгыт, тот мēчик са̄ӈвхим поргēгыт. Тэ̄лы порат ос ханищтахтын коланылт о̄лнэ спортзалыт ёнгēгыт. Ня̄врамыт ма̄гсыл па̄вланылт каснэ кол ӯнттуӈкв э̄ри. То̄нт та̄н та̄нти пēриēгыт, маныр э̄лаль о̄лнэ ма̄гсыл та̄нанылн э̄ри. Пуста̄гыл о̄лнэ ё̄р ня̄враманув – та̄н ма̄н намув э̄лаль тотуӈкв патыяныл». 
Наталья Владимировна ювле-ла̄выс: «Ма̄н округувт бокс касылын ханищтахтын ма̄ньлат ма̄хум ка̄сащим ялантэ̄гыт. Ма̄н боксёранув Россия мир халт каснэ̄ныл порат аквписыг но̄х-патыглэ̄гыт. Боксын щё̄питахтын ма̄хум – нэ̄матарыл ат пилнэ ос ма̄к ё̄р хо̄тпат. 
2015 та̄л оигпанэ̄тэ мус Ха̄льӯст бокс касылын ханищтахтын яныг кол ӯнттаве. Касыл ма̄гсыл э̄рнэ пормасыт пуссын округ па̄лыл тах ёвтавет». 
Тувыл губернаторув телевизор хосыт потыртан ма̄хманэ титыгласанэ: «Йильпииг ӯнттын каснэ колув манырсыр намыл пинылӯв?»  Ха̄льӯс район тармыл кӯщаиг о̄лнэ нэ̄ Любовь Коротун та̄ра ла̄выс: «Наталья Владимировна, ты урыл хоса номсахтуӈкв ат э̄ри. Ам номсэ̄гум, та йильпи каснэ кол «Руслан Проводников» намыл пинуӈкв э̄ри».  
Та юи-па̄лт Сургут ос Нижневартовск ӯсыгт бокс касылын ня̄врамыт ханищтан ма̄хмыт Русланын э̄лаль ёмщакв каснэ ла̄тӈыт ла̄всыт. 
Мо̄тыт хо̄талт Руслан ӯст о̄лнэ соссаӈ ма̄хум ёт «Миснэ» гостиницат тэ̄нэ колт акван-хо̄нтхатыглас. Аквъёт пуссын налыман ляпатем хо̄тпа Руслан ёт потыртаӈкв пасан ва̄тан атхатыгласыт.  Тув ёхталам яныгпа̄ла ма̄ньщи ос ханты ма̄хумн ма̄ньлат хумув са̄в янытлан ла̄тӈыл ла̄ввес. Э̄лаль аквта щирыл каснэ ё̄р вос о̄ньщи. Мария Сергеевна Мерова такви ю̄нтум ма̄ньщи супе Руслан Проводниковын мӯйлуптастэ. Руслан ла̄выс: «Ам ты ёмас, хорамыӈ ма̄ньщи суп акваг масыглаӈкв патылум».
Тувыл Светлана Динисламова такви ма̄ньщи ос рущ ла̄тӈыл нэ̄пакн хансум стиханэ ос э̄рганэ Русланын мӯйлуптасанэ.  Русланын тамле мӯйлупса мӯстыс. Хум ла̄тӈанэ ты: «Тыгыл хотты стих тах ханищтаӈкв э̄ри».
 
Александр ВЬЮТКИН 
 

 



В ноябре в Ханты-Мансийске был проездом  чемпион мира по боксу Руслан Проводников. В столице округа Руслан сделал остановку всего на пару дней, так как спешил домой в посёлок Березово, к своим родным и близким.
В аэропорту города Ханты-Мансийска к его приезду был организован маленький концерт. В это же день Руслан встретился с  губернатором округа Натальи Комаровой. На встрече  зашла о развитии спорта, в том числе и о популяризации такого вида спорта, как бокс.  Руслан Проводников рассказал о поездке в село Саранпауль, где многие мальчишки занимаются боксом, что селу необходим современный спорткомплекс. Как рассказала Наталья Комарова,  в 2015 году в Берёзово появится универсальный спорткомплекс, и вполне вероятно, что он будет носить имя Руслана Проводникова. В завершении встречи югорский спортсмен подарил главе региона свои боксёрские перчатки.     
Автор: А.Вьюткин      
