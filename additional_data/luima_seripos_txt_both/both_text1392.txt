
Ювле хультум э̄тпос юи-о̄выл хо̄талытт Финляндияныл  театрыт рӯпитан финныт ёхталасыт. Та̄н «Народы ледяного края» нампа проект щирыл рӯпитаӈкве во̄виньта̄лвēсыт, ты финно-эстонский театральный проект. Тот Кирсика Моринг, «Хельсинки саномат» нампа газетат рӯпитан нэ̄, пуӈктоты. Тав ётэ аквтох  сценарист Арии-Пекка Лахти, режиссер Паулийна  Хулкко ос хореограф Хана Бротерус рӯпитэ̄гыт.Та̄н та̄нки артистаныл, э̄ргыт ос йӣквыт ва̄нэ хо̄тпаныл ёт  акван-нё̄тхатым лӯима̄т о̄лнэ  мирыт палт ялантэ̄гыт.  Ма̄хманув сыресыр ёнгын ва̄рмалитн ханищтыяныл ос та сыс сунсыглахтэ̄гыт. Проектаныл щирыл финныт мирхал театральный фестиваль ма̄гыс акв спектакль щё̄питаӈкве таӈхēгыт. Ты спектаклит ёнгуӈкве та̄н са̄всыр ма̄тт о̄лнэ хо̄тпат тув кинсэ̄гыт.  Ос та ёнгил 2016 та̄лт Финляндият фестиваль порат тах 

	суссылтаве. 

	Мо̄лтынув финныт саамыт палт ялмыт, ань ос ма̄н соссаӈ хо̄тпанув ёт ва̄йхатуӈкве ёхталасыт. Тыи Самули Нордберг, тав сыресыр йӣквнэ тэ̄лат ва̄г, Туомас Роунакари э̄рыгсов та̄ныт спектаклин щё̄питы, такви э̄рги, са̄ӈквылты. Тувыл Яркко Лахти ос Ип Лахти, кит ягпыгыг, акватэ артистаг о̄лы, мо̄танэ режиссёр-сценарист. Яркко ма̄хманув тӯлыглахтын ва̄рмалитн ханищтыянэ, Ип матыр-а̄ти пуссын хӯнтлы, сунсы ос ётыл потрыт, ла̄тӈыт хансы ос спектаклин ва̄риянэ. Мо̄т мӯй хо̄тпаг Ип Пасси, тав тыт ва̄рнэ тэ̄лат пуссын кинан по̄слыянэ, ос Мерья Йокела финныт потраныл рущ ла̄тӈыл толмащлыянэ. Кинан по̄слым утыт проектыт рӯпитан хо̄тпатын ётыл ёмщакв сунсавет ос тувыл хотты э̄лумхолас пēриēгыт. 

	А̄с-угорский театр рӯпитан колт та̄н кит хо̄тал сыс ма̄н ма̄хманув ёт рӯпитасыт. Тув атпан са̄виткем э̄лумхо̄лас атхатыглас. Тыи ЮГУт, Ханты-Мансийский технолого-педагогический колледжит ханищтахтын а̄гит-пыгыт, ӯст о̄лнэ  соссаӈ хо̄тпат. Тот са̄в хантыт, ма̄ньщит халт акв рущ, акв ё̄рн ос Калмыкия, Украина, Узбекистан ма̄ныл ёхтум студентыт о̄лсыт. 

	Та̄н халанылт хо̄тпат нэ̄мхо̄т ос нэ̄мхуньт та̄нки ат ёнгыгласыт, тув нас пӯмщалахтуӈкве 

	ёхталасыт. Ань ос та̄н ма̄к ёнгуӈкве кащилтавēсыт. То̄ват э̄ссамтасыт, мо̄таныт хурахлым лю̄ляхолсыт – ты пищаныл пуссын  по̄хан яртуӈкве ла̄ввēсыт. Ос хумус хот-яртуӈкве э̄рēгыт, ты урыл потыртавēсыт ос тувыл э̄рнэ накыт аквъёт ханищтаӈкве патсыт. 

	Акван-атхатам мир тувыл хо̄т группан ла̄кква-уртвēсыт ос тувыл о̄лупсат о̄лыглам нак пӯмыщ ёнгыг щё̄питаӈкве ла̄ввēсыт. Ты ёныг ла̄тыӈ та̄л ва̄руӈкве э̄рыс, туп то̄внакт матхурип турсуил э̄ргуӈкве ро̄выс, ос тэ̄лат пуссын хотмус щакаралым манос вильтсованыл хартыгла̄лым суссылтаӈкве ла̄ввēсыт. 

	Ёнгыт пӯмщиг о̄лсыт, ма̄хманув э̄ссамаӈкве по̄йтсыт. Финнытн тыи сака мӯстыс. Та̄н ла̄всыт: «На̄н пуссын ёмщакв тӯлыглахтасын, тэ̄лан сымыӈыщ ва̄рсаны̄н. Тыт таи ёмас, на̄н акван-юрщхатым са̄в ма̄хум э̄лы-па̄лт пилта̄лыг рӯпитаӈкве патсы̄н. Э̄лумхо̄лас лю̄ль манос ёмас пищанэ ма̄кыг суссылтыяны̄н». 

	Мерья Йокела юи-о̄вылт ла̄выс: «Ма̄н на̄нан яныг пӯмащипа ла̄тыӈ ла̄вуӈкве таӈхēв. Кит хо̄тал сыс акван-нё̄тхатым такем ка̄р-камыг рӯпитасӯв.  Ма̄нки о̄с са̄всыр хащ
	та̄л тэ̄лат тыт ка̄-саласанӯв, спектаклянувт тах э̄лаль тотыянӯв».   

	Тамле ханищта-пыт ва̄тихал вос ва̄рыгланувет.

	 

	Тамара Мерова

	 



Данный проект направлен на расширение социо-культурного пространства народов финно-угорского мира, продолжение сотрудничества между национальными театрами Финляндии и творческой интеллигенцией Ханты-Мансийского автономного округа – Югры.
Директором проекта является корреспондент и театральный критик Кирсикка Моринг. В рабочую группу проекта входят сценарист Арии-Пекка Лахти, режиссер Паулийна Хулкко и хореограф Хана Бротерус.
В рамках этого проекта в Ханты-Мансийске состоялись двухдневные творческие мастер-классы и тренинги. Их провели гости из Финляндии хореограф Самули Нордберг, музыкант Туомас Роунакари, актер Яркко Лахти, режиссер и сценарист Ап Пасси, а также помощник, переводчик Мерья Йокела и кинооператор Ип Пасси. Итог работы организаторов – сформировать актерский состав для подготовки нового спектакля, который будет представлен на многокультурном фестивале в национальном театре Финляндии в 2016 году.
Тамара МЕРОВА
