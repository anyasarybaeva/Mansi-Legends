
Александр Сергеевич Галушка «Деловая Россия» нампа орга­низацият рӯпитан кӯщай хум Ханты-Мансийск ӯсн ёхталас. Ты органи­зация 2011 та̄лт я̄ӈк на̄тнэ э̄тпост рӯпитаӈкве о̄вылтахтас. Тот «Почта России, «Российские железные до­роги» ос мо̄т са̄всыр организацият акван-нё̄тхатым рӯпитэ̄гыт.
Александр Галушка округ кӯщаит ёт хо̄нтхатыглас ос са̄всыр рӯпата урыл та̄н ётаныл потыртас. Ос тыт пред­принимателит хумус рӯпитэ̄гыт, ты урыл тав о̄с пӯмщалахтас.
Югра ма̄вт манаса̄вит ма̄-во̄й но̄х-виве, ты урыл округ губерна­тор ва̄ӈын хум Алек­сандр Ким ла̄тыӈ ла̄выс. Ма̄н округув ты рӯпатал са̄в олн сэ̄лы. Юи-о̄выл хӯрум та̄л сыс акваг мощщанув ма̄-во̄й но̄хвиве. Округувт 16 ӯс о̄лы, та̄н туп ты рӯпата ва̄рим олн сэ̄лэ̄гыт. Ты ӯсытт ос округув янытыл мир ху­мус э̄лаль о̄луӈкве паты, ань номсахтуӈкве э̄ри. Тыима̄гсыл тамле пред­принимателит тыт о̄с сака э̄рēгыт.
Ты та̄л сыс Россия яны­тыл 450 со̄тыра пред­принимателит рӯпата та̄л хультсыт. Та̄н пус­сын та̄нки рӯпатаныл хосыт щēмьяныл тыт­тысаныл ос та̄н палта­ныл рӯпитам хо̄тпат о̄с по̄хын та кēтсаныл. Ты яныг та̄рвитыӈ ва̄рмаль урыл та̄н Россия Прези­дентын потыртасыт. Ты ма̄хум ва̄рмаляныл хотёрувлаӈкве ат ро̄ви. Та̄н мӯсхалыг ке рӯпитэ̄гыт о̄с са̄в олн сэ̄лэ̄гыт, Россияв ты хосыт о̄с щёлыӈыг ēмты.
Ты юи-па̄лт кӯщай хум ля̄ххал тотнэ ма̄хум ёт хо̄нтхатыглас. Ос та̄нки организацияныл ва̄рнэ рӯпататэ урыл по­тыртас.
Лӯпта э̄тпост та̄н яныг съездын тах атхатыглэ̄гыт, то̄т ка̄сыӈ ка̄сащан э̄лумхо̄лас «Об­щественный народный фронд» нампа орга­низациян хасхатуӈкве вēрми. Ань тув са̄всыр партият хансым о̄лэ̄гыт. 



Кӯщаит рӯпатаныл - Политика