

	Ювле хультум э̄тпост РИЦ «Югра» колт ля̄ххал тотнэ ма̄хум кит кӯщаиг ёт хо̄нтхатахтыгласыт – тыи ищхӣпыӈ утыт ёт рӯпитан департаментыт кӯщай Андрей Бородин ос «Многофункциональный центр» нампа колт кӯщаиг о̄лнэ хум Александр Сучков. Андрей Бородин Департаментэ рущ щирыл «информационных технологий» намаим о̄лы. Ань ты кӯщаиг тэ̄нки рӯпататэ̄н о̄вылтыт ма̄хум ма̄гыс ля̄ххал тотсы̄г.


		О̄влэ̄т Александр Сучков потыртас: «Ань ма̄хум Пенсионный фондныл ос социальный развитие департаментныл акван-атнэ э̄рнэ нэ̄пакыт  ма̄н палтув щё̄питаӈкве вēрмēгыт. Материнский капиталыг намаим тэ̄лат палт ма̄н нэ̄ хо̄тпатн нё̄тэ̄в. Во̄раян пора о̄вылтахтынэ̄тэ э̄лы-па̄лт хум хо̄тпат «во̄раяӈкве ма̄гыс та̄ратан нэ̄пакыл»  ва̄руӈкве нё̄тыянӯв. 

		Тувыл пенсионерыт манос мо̄т хо̄тпат Ханты-Мансийский банкныл винэ  «Социальная карта» ань о̄с МФЦ па̄лыл щё̄питаӈкве патвēсыт. Налог ойтнэ ма̄хум та̄нки тэ̄ланыл та̄ра-паттуӈкве манос сыресыр э̄рнэ нэ̄пакыт кинсуӈкве о̄с ма̄н палтув вос ёхталэ̄гыт».  

		Тувыл мо̄лты та̄лныл Юграт «Универсальная электронная карта» нампа проект рӯпататэ о̄вылтавес. Тамле УЭК - пластиковый картал ка̄сыӈ хо̄тпа ва̄руӈкве вēрмаве, туп вос ка̄сащанув. Тот медицинский полис, страховой счет ос банк ма̄гыс хансым номерыт хӯлтавет. Ты карта о̄щнэ̄н порат на̄н я̄нас документанын мо̄тмо̄т ма̄т кинсуӈкве ат э̄рēгыт тах. Та щирыл ма̄хум пӯльницат ос Пенсионный фондыт тэ̄ланыл нэ̄мат хосан ат тагапēгыт. 

		Округ янытыл  25 многофункциональный центрытыт УЭК - пластиковый картат щё̄питавет. Ань ты хо̄тал мус 7 со̄тыра хо̄тпа карта ва̄рнэ щирыл ӯрхатэ̄гыт. Кит со̄тыра арыгкем хо̄тпа тамле ут ка̄тын майвēсыт. Ма̄хум ань МФЦ о̄вылтыт матыр ля̄ххал ва̄нэ ма̄гыс  http://mfchmao.ru. ло̄псыт вос кисхатэ̄гыт.  

		Андрей Бородин э̄лаль ла̄выс: «Ка̄сыӈ хо̄тпа ищхӣпыӈ ут хосыт МФЦ ло̄пс палт такви наме, о̄парищ наме ос сотовый номере хӯлтуӈкве вēрми. Ты коныпал СНИЛС манос паспортын хансым утыт о̄с хӯлтыянэ ке, то̄нт МФЦ па̄лыл сыресыр справкат манос документыт кисхатнэ торыг та̄ра хо̄нтавет ос э̄рнэ нэ̄паканэ молях ва̄равет. 

		Ань мус 267 со̄тыра э̄лумхо̄лас тув хасхатым о̄лы. Туп ювле хультум са̄т э̄тпос сыс 192 со̄тыра э̄лумхо̄лас хасхатасыт.

		Ма̄нь па̄влыӈ ма̄т ма̄н о̄с многофунциональный центрыт рӯпитан щирыл щё̄питыянӯв. Та̄наныл ищхӣпыӈ утыл кēтыянӯв ос ва̄риянӯв. 

		Тувыл ма̄хум ищхӣпыӈ утыл рӯпитаӈкве о̄с ханищтыянӯв. Таи ма̄гыс «Электронный гражданин» ханищтап са̄в ма̄т ва̄рēв. Округ янытыл ань 60 со̄тыра хо̄тпат тамле ханищтапын ёхталасыт. Та юи-па̄лт МФЦ ло̄псын хасхатнэ хо̄тпа та̄ра мощ са̄вми». 

		Тувыл ты кӯщаиг о̄с акв ēмтапам ва̄рмаль урыл потыртасы̄г. Та̄н ань  Украина ма̄ныл ёхтум хо̄тпат ёт са̄в рӯпитаӈкве патсыт. Ты ма̄хум тэ̄ланыл ёмщакв щё̄питан ма̄гыс миграционный служба ёт рӯпитэ̄гыт. Украина ма̄ныл оим 3 со̄тыра 538 хо̄тпат та̄н палтаныл нё̄тмил кинсуӈкве хасхатасыт. Пуссын Россият акваг о̄лмыгтан ва̄рмаль во̄вēгыт ос таима̄гыс э̄рнэ нэ̄паканыл кинсуӈкве ос ма̄кыг щё̄питаӈкве э̄рēгыт.  Ты коныпал хотты колыт нё̄тмилыл ва̄равет, хо̄т маныр о̄лы, ма̄хум пуссын хӯлтавет. 

		Ма̄н номсытēвт, ты та̄рвит хо̄нтлан ва̄рмаль та̄н палтаныл моляхыл ёл вос по̄илттавет. Хота мус нас ма̄хум саватаӈкве ро̄вēгыт. Та̄н ётаныл рӯпитаӈкве са̄в хунь кос, тувыл ос ойгалам ма̄хум са̄лиг о̄лы. 

		Ты ма̄хум тыт о̄лнэ колыл хо̄нтавет, рӯпатал кинсавет. Аньмунтув ущты акв ля̄ххал о̄с та̄ра-патыс, округ янытыл са̄всыр школанувт 500 арыгкем тувыл ёхтум ня̄врамыт ханищтахтуӈкве патэ̄гыт.

		 

		Тамара Мерова

		 

 



О своей деятельности и планах рассказали журналистам директор департамента информационных технологий Ханты-Мансийского автономного округа – Югры Андрей Бородин и директор МФЦ автономного округа Александр Сучков.
Тамара МЕРОВА
