
О̄йттур э̄тпос 9 хо̄талт учёный хо̄тпа, филологический наука доктор, профессор Нина Алексе­евна Лыскова а̄тимыг ēмтыс. Тав са̄в та̄л Санкт-Петербург ӯст А.И. Герцен нампа педагогический университетт ма̄ньщи ос ханты ла̄тыӈ ханищтым рӯпитас, наука щирыл нэ̄пакыт ос потрыт хансыс.
Нина Алексеевна я̄ӈк на̄тнэ э̄т­пос 27 хо̄талт 1944 та̄лт Калты­щаны па̄вылт самын патыс. А̄тятэ ханты хум Алексей Тимофеевич Лысков 1944 та̄лт хо̄нтлын ма̄т порслувес. Оматэ Глафира Никитична ма̄ньщи нэ̄ ōлыс. 
Нина Алексеевна школа а̄стла­ме юи-па̄лт Ханты-Мансийск ӯс педучилищат ханищтахтас. 1962 та̄л па̄сныл Октябрьский районт о̄лнэ Ня̄рихумит, Сергино ос мо̄т па̄влыт школатт ня̄врамыт ханищтым рӯ­пи­тас. 1966 та̄лт ня̄врам ханищтан тэ̄ла торыг Ленинград ӯсн А.И. Герцен институтн кēтвес, тот яныг учёныит ёт ва̄йхатас, тувыл та̄н таве наука щирыл рӯпитаӈкве во̄в­саныл. 
1973 та̄лт Нина Алексеевна А.И. Герцен институт а̄стластэ, рущ ла̄тыӈ ос литература, ма̄ньщи ла̄тыӈ ос лӯима̄ сосса мирыт литература ханищтан нэ̄пакыл майвес. Тувыл тав та а̄стлам институтн рӯпитаӈ­кве патхатас, ма̄ньлат хо̄тпат ма̄ньщи ос ханты ла̄тӈын ханищтасанэ. 
1988 та̄лт кандидатский дис­сертация нэ̄пак хансыс «Под­ле­жащее и сказуемое в хантыйском и мансийском языках: на матери­але северных диалектов обско-угорских языков». Наука ма̄гыс ма̄ньщи ос ханты ла̄тӈыт та̄ра-паттым са̄в рӯпитас. 1998 та̄лт Йошкар-Ола ӯст «Синтаксис имени существительного в обско-угорских языках (семантический аспект)» докторский диссертация нэ̄паке ловиньтастэ.
2004 та̄лт Нина Алексеевна Ханты-Мансийск ӯсн ЮГУ колн рӯпитаӈкве во̄ввес, ма̄ньлат хо̄тпат ханищтас, наука торыг нэ̄пакыт хансыс, та̄ратас. Тыт тав о̄с ма̄ньщи ос ханты ла̄тӈыг ма̄гыс са̄в э̄рнэ тэ̄лат ва̄рыс, ма̄ньлат хо̄тпатн наука тэ̄лат ханищтаӈкве нё̄тыс.
Ма̄н Нина Алексеевна Лыскова ка̄стылӯв, Лёва пыген са̄литан ла̄тыӈ ла̄вēв. 
«Лӯима̄ сэ̄рипос» ос «Ханты ясаӈ» газетаг ва̄рнэ колт рӯпитан хо̄тпат   



Соссаӈ мир лупса - Жизнь народов Севера