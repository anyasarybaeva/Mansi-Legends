
Со̄врукве ма̄хманэ халт сака молях ха̄йтыгтас. Ос сака таӈхыс ма̄нь Во̄нтыракве тох ханищтаӈкве.
«Ялэ̄гум, – номсы, – Ва̄тила̄глуп румам ха̄йтуӈкве ханищтылум», – тох ощхуль ва̄рим руматэ ла̄выстэ.
Я̄ ва̄тан ёхтыгпас, тот Во̄нтыркве о̄лыс, сунсы – тав вит ва̄тат хуйгала̄лы, ла̄щлаквег ма̄нь лэ̄ге нёвита̄нты. Лэ̄ге тай аквтуп ма̄тар хурипа.
– Ва̄тила̄гыл, наӈ маныр тыт ёралахтэ̄гын? Я–та, ха̄йтымēн, хотьютамēн молях!
– Ам ва̄гтал патсум. Наӈ ам ляпамн ӯнтэн, потыртэн, хотьют ёт ха̄йтыгтасын, хотьют юил ёхтыгпаслын.
Со̄выркве ущ э̄сыгхатуӈкве о̄вылтахтас, ты халт Во̄нтыракве та ро̄ӈхалтахты:
– А–на–на! Хотьютын лэ̄гт та пуввēсум! А–на–на! Лэ̄гум а̄гмыӈ! А–на–на! Хотьютын витын ты  харттавем!..
Со̄выркве сунсы, со̄ль, Во̄нтыракве ва̄таныл э̄л ты тотаве. Руматэ ка̄тагēныл пувыстэ ос ювле та хартытэ, ты мус ро̄ӈхи:
– Нёхсуквет! Охсараквет! Йиēн, нё̄тэ̄н!
Нёхс ня̄врамыт, охсар ня̄врамыт ёхтыгпасыт, Со̄выркве палт консыгтахтасыт, хартуӈкве тавēн та нё̄тэ̄гыт. Та кос хартэ̄гыт, ос Во̄нтыракве  щар нэ̄мхотталь ат нёвумты. То̄нт Со̄выркве Ва̄с ро̄ӈхувлас:
– Ва̄с, та ёмас ва̄рен, витн мӯрмыглэн, сунсэ̄лн, хотьютувн ам румам пуввес!
Ва̄с ро̄ӈхувлас такви ва̄спыгрищанэ̄н:
– Пумыт халн тӯйтхатэ̄н!
Такви витн та мӯрмыс.
Ва̄спыгрищаквет ла̄тыӈ хӯнтлысыт, ща̄няныл о̄выл ла̄внэ ла̄тыӈ та̄ра хӯнтамлэ̄гыт: някщ–някщ, вит хосыт та ё̄мантасыт, ос пумыт халн та па̄тырасыт.
Ва̄с витныл но̄х–нэ̄глыс ос ро̄ӈхалтахтас:
– Ты тав, тав са̄втэ̄нут! Тав то̄нт ам ва̄сня̄врамум ла̄гыл па̄лыт пувыстэ.
– Наӈ маныр акваг нас ро̄ӈхēгын, мӯсхал щирыл ла̄вен, хотьютын ам Ва̄тила̄глуп румам пуввес?
– Ос хотьют тох вēрми, ты осыӈ совуп Сымри!
Ӯйит Во̄нтыракве такос хартыяныл, Ва̄с та̄н нумпа̄ланылт та яласы, товлагēтыл такос хосги, та ро̄ӈхи:
– Тыщир, тыщир Во̄нтыракве хартэ̄лын, кантыӈ, сысмокариӈ Сымрин ул маēлын.
Матъёмас Во̄нтыракве витныл сысэ нэ̄глыс, тав юи–па̄лэ̄т Сымри пуӈке о̄с нэ̄глыс. Сымри хо̄лам лӯпта оспа самаге тыгле–тувле ё̄ӈхата̄лы, Во̄нтыракве такви нупылэ та хартытэ.
– Эт–эт! – Ва̄с ро̄ӈхи. – Сунсэн, тав лэ̄г хот аты та̄ртытэ. Ты маныр лю̄ль капай! Ты маныр по̄йтта̄л ут! Ань ма̄н таве ёмщакв ханищтылӯв! Ня̄враматēнум, ва̄стēнум, пуссын нир вуēн, ха̄йтэ̄н, таве хосгелы̄н. Ам таве пуӈкēт на̄хвилум.
Ва̄сыт Сымри та хосгияныл,  хо̄т хосувлыяныл – тот са̄лум хульты. Ща̄нь–ва̄с пуӈкыт та на̄хвитэ – Сымри кантлы, э̄лы та̄ӈхаге кантлым выгрыг та ēмтсы̄г. Юи–о̄вылт сӯпе та пӯнсыстэ, Во̄нтыракве лэ̄ге хот та та̄ртыстэ ос витн хотталь та па̄тырас. Мощ э̄лнув уйис, витныл пуӈке нэ̄гылттастэ  ос хот–мовалас:
– Аха–ха, а̄нумн а̄ти а̄гмыӈ, щар а̄ти а̄гмыӈ. Ам сахим сака осыӈ. Ос Во̄нтыррищ нэ̄мхуньт лэ̄гēтыл ул вос ёнгасы, ул вос нēрхаты. Ос паты те – пувилум ос а̄мти палтум харттылум.
Витныл но̄х–порыгма̄лыс, вит нумпалыт щакариӈыг ва̄рапахтас, сома нулытис то̄рум харт, ос вит ёлы–па̄лн та па̄тырас, такви о̄лнэ ма̄тэ̄н.
Та па̄сныл Сымри сове са̄лмыӈыг ēмтыс, ос э̄лы та̄ӈхаге выгрыг хультсы̄г.



Хорошо Зайчонок бегал наперегонки. Очень ему хотелось и выдрёнка этому научить.
«Пойду-ка,— думает,— научу бегать Коротконожку»,— он так в шутку звал своего друга.
Прибежал к речке, где жил Выдрёнок, видит — лежит тот в воде у самого берега и медленно пошевеливает своим маленьким хвостиком, похожим на дождевого червяка.
— Ты что, Коротконожка, нежишься? Давай бегать наперегонки!
— Я устал. Лучше присядь ко мне да расскажи, с кем бегал и кого обогнал.
Зайчонок начал было хвастать, а Выдрёнок как закричит:
— Ой-е! Кто-то меня за хвост поймал! Аю-аю! Больно мне! Ой-е, тащит
меня в реку кто-то!..
Видит Зайчонок, и впрямь Выдрёнок дальше и далыпе от берега двигается. Поймал он друга за передние лапки, тянет его к себе и кричит:
— Соболята! Лисята! Бегите, помогите мне!
Прибежали соболята, лисята, ухватились за Зайчонка, помогают ему тянуть. Тянут-тянут, а Выдрёнок — ни с места. Тогда Зайчонок крикнул Утке:
— Утка, нырни, пожалуйста, в воду, узнай, кто поймал моего друга!
Утка крякнула своим утятам:
— Кря, прячьтесь скорее в камыши!
А сама нырнула в глубину.
Утята были послушными, с одного слова понимали свою мать: шлёп-шлёп по воде да и скрылись в камышах.
Утка вынырнула из воды и закрякала:
— Кря-кря! Это он, он, обжора! Он тогда моего утёнка за лапу поймал.
— Да что ты — всё «кря» да «кря», говори толком — кто поймал моего Коротконожку?
— Да кто же ещё, как не толстошкурый Окунь!
Тянут зверята Выдрёнка, кружит над ними Утка, бьёт крыльями и крякает:
— Вот так, так, тяните, тяните, не давайте Выдрёнка злому, горбатому Окуню.
Вот уже у Выдрёнка спина показалась из воды,а за ними голова Окуня. Крутит Окунь злыми жёлтыми глазами, тянет Выдрёнка к себе.
— Кря-кря! — кричит утка. — Вы посмотрите, ещё и не отпускает его хвостик. Вот разбойник! Вот ненасытный! Ну, сейчас мы его проучим! Дети мои, утята, берите по хворостинке и бегите, хлещите его. А я буду клевать в голову.
Хлещут утята Окуня, где ударят — там на его шкуре полоса остаётся. Утка его клюёт — сердится Окунь, краснеют его передние плавники от злости. Наконец выпустил он изо рта хвостик Выдрёнка и скрылся под водой. Чуть отплыл, высунул голову из воды и засмеялся:
— Ха-ха,а мне и не больно, совсем не больно. У меня шуба толстая. А ваш Выдрёнок пусть никогда больше не играет своим хвостиком, не дразнится. А то — поймаю и утащу к себе.
Он метнулся высоко над водой, изогнулся, как радуга на небе, и ушёл в своё царство.
С тех давних пор Окунь стал полосатым, с красными передними плавниками.
