
Та э̄тпос 26-28 хо̄талытт Ханты-Мансийск ӯст конференция ва̄рыглавес, рущ ла̄тныл тамле намыл пиным о̄лыс – «Этнокультурное наследие коренных народов как ресурс устойчивого развития ХМАО – Югры». 
Ӯсувн са̄всыр яныг учёныит ёхталасыт. Та̄н пуссын намыӈ-суиӈ хо̄т­паг о̄лэ̄гыт, са̄всыр наукат доктор-нам о̄ньщē­гыт. 
Округ кӯщай нэ̄ Наталья Кома­рова Москва ӯсныл та̄на­ныл янытласанэ. Тав потыртас, ма̄н округувт маныр рӯпата сосса мир ма̄гыс ва̄раве, хумус нё̄­тавēв, манырсыр колыт ща̄нь ла̄тӈыт ханищтан ма̄гыс рӯпитэ̄гыт. 
Тав юи-па̄лэ̄т ос Совет Федерацият рӯпитан ханты хум Александр Новьюхов тамле ла̄тыӈ ла̄выс, юи-о̄выл та̄лытт ма̄ньщи ос ханты хо̄тпат та̄нти са̄в наука рӯпата ва̄руӈкв патсыт. Са̄в хо̄тпа учёныиг ēмтсыт, яныг намыл майвēсыт. Ты мощщаг хультум мирыг ма̄гыс – ты сака ёмас ос э̄рнэ рӯпата. 
Ка̄сыӈ потыртам учё­ный хо̄тпа пӯмыщ хӯнт­луӈкв о̄лыс. Ольга Нико­лаевна Корочкова Екатеринбург ӯст Архе­оло­гический музей кӯ­щаиг о̄лы, тав тох потыр­тас, та̄н са̄в пēс пормас хо̄нтсыт, музейт о̄нь­щи­яныл. Ты тэ̄ла урыл тав ла̄выс: 
– Во̄рт о̄лнэ сосса хо̄т­пат матыр йильпи тэ̄ла ва̄ӈкв сака ат таӈхēгыт, та̄н са̄в нот пēс щирыл хумус о̄лсыт, аквта щирыл э̄лаль о̄луӈкв таӈхēгыт - во̄раим яласаӈкв, хӯл алыщлым о̄луӈкве. Ос хунь матыр йильпи о̄луп­са­нылт ēмты, та̄н ос мо̄т щирыл о̄луӈкв та о̄выл­тахтэ̄гыт, о̄лупсаныл мо̄т щирыг мины.
Мо̄т учёный нэ̄ Елена Борисовна Кошкарёва Новосибирск ӯст иссле­довательский универ­ситетт рӯпиты, тав ос ханищтахтын нэ̄пакыт урыл потыртас. 
1930-ыт та̄лыт порат о̄выл учебни­кыт хасвēсыт. Ю̄и-о̄выл та̄лытт хансым нэ̄пакыт ос пēс нэ̄пакыт сунсыг­лаӈкве те, та̄ра-паты, пēс порат ма̄к пӯмыщ учебни­кыт ты та̄ратавēсыт.
То̄нт хурит нэ̄пакн по̄слын ма̄гыс хо̄тпа ма̄нь па̄влыӈ ма̄н ялыс, матах э̄тпос тот о̄лыс, сунсыс, манхурип маснутыл ма̄хум масхатэ̄гыт, хумус рӯпитэ̄гыт, хумус о̄лэ̄гыт. Таима̄гыс во̄руит тот ёмащакв по̄слым о̄лэ̄гыт, сосса мир маснутаныл ма̄к ма̄ньщи ос ханты мас­нутыг по̄слувēсыт. 
Ань тай нэ̄пакн по̄слым хурит щи­рыл нэ̄матыр хань­щуӈкв ат ро̄ви, нэ̄мхотьют ат ва̄г – хоты мир хо̄тпа тот по̄слувес.
Учёный нэ̄ э̄лаль тох ла̄выс, матъёмас ма̄ньщи ос ханты хо̄тпат та̄нти наука рӯпата ва̄руӈкв патсыт, та̄н пуссын ща̄нь ла̄тӈаныл ва̄ганыл, пēс о̄лупса накыт номияныл, э̄лаль тотыяныл. 
Наталья Ивановна Но­ви­кова ос са̄кконыт урыл потыртас. Мощщаг хуль­тум мирыт ма̄гыс маныр­сыр са̄кконыт хансым о̄лэ̄­гыт, та̄н хосытаныл сосса мирн нё̄тмил ва̄раве ман а̄ти. Ма̄н округувт ос Саха-Якутият сосса мир ма̄гыс хансым са̄кконыт аквхурипат. 
Тувыл э̄лаль нэ̄ тох ла̄выс, ты са̄кконыт пир­майтавēсыт кос, ос та̄н нас тох хансым о̄лэ̄гыт, нэ̄матыр рӯпата та̄н хо­сытаныл ва̄руӈкв ат ро̄ви. Ос ма̄хум во̄всанэ, ка̄сыӈе таквина̄тэ ӯргалан ма̄гыс са̄кконыт вос ва̄ганэ. Та̄н мирн нё̄тнэ ос ӯргалан ма̄гыс хансым о̄лэ̄гыт. 
Ольга Эдуардовна Ба­лалаева Пупа̄пщи урыл потре ōлыс, тав ты урыл са̄в сосса хо̄тпа ёт по­тыр­тас. Са̄всыр мирыт та̄нти щи­рыл ты тэ̄ла о̄нь­щи­я­ныл. Ханты хо̄тпат Ӯй ка̄тын-паттын э̄лы-па̄лт о̄влэ̄т тав ётэ потыр­тэ̄гыт, ти­тыг­лыяныл – тав хотьютыг о̄лы, таве хо̄нтуӈкве ро̄ви ман а̄ти. 
Ты тэ̄ла 4 со̄тыра та̄л минам э̄лы-па̄лт пēс ма̄х­манув янытласаныл. Ра̄к­тыл по̄щгим щар ма̄к пēс а̄ныт тармыл пупа̄пщи урыл са̄всыр хурит по̄с­лы­главēсыт. Ань учёныит ты ла̄всыт, та пēс хурит щирыл ты тэ̄ла та̄ра-пат­туӈкв ро̄ви. 
П. Е. Шешкин урыл учё­ный нэ̄ Светлана Алек­се­евна Попова потыртас. Ань Ха̄льӯс музейт 1 со̄тыра 500 арыг­тем нэ̄пак-ло̄пс о̄ньщавет – 23 мо̄йт, 40 э̄рыг, тит потыр ос ка̄тыл хансым са̄в нэ̄пак-ло̄мт о̄лы. Ты нэ̄пакыт Петр Ефимович такви хасманэ. 
Светлана Алексеевна ла̄выс, П.Е. Шешкин туп хӯрум класс а̄стлас, тав то̄ва ла̄тӈыт такви щирыл хассанэ. Таима̄гыс ты нэ̄пакыт ань ёмащакв ос э̄рнэ щирыл хансуӈкв э̄рēгыт, нэ̄пакыг та̄ра­таӈ­кве, мо̄т ма̄хум о̄с вос ловиньтыяныл.
Яныг учёный нэ̄ Н. Б. Кошкарёва тавēн ла̄выс, ты нэ̄пакыт хумус хансым о̄лэ̄гыт, та щирыл вос хультуптавет. Хотьют таӈхи, тав вос мо̄т щирыл хан­сыянэ. Ос ма̄к э̄рнэ ос ёмас тэ̄лаг ēмты, хунь ты нэ̄пакыт лингвистыт ловинь­таӈкв патыяныл. Та̄нанылн тамле нэ̄пакыт ловинь­таӈкве ос ханищ­таӈкве сака пӯмыщ.
Ань учёный хо̄тпат ла̄вēгыт, ка̄сыӈ мир ла̄тӈе, пēс наканыл, пēс о̄лупса­ныл ханищтаӈкв э̄ри, та̄нти ла̄тӈыл мирыт са̄в та̄л, са̄в нот вос потыр­тэ̄гыт, пēс о̄лупсал са̄в та̄л вос о̄лэ̄гыт. 
Валентина УЗЕЛЬ



В Ханты-Мансийске 26-28 сентября состоялась Международная научная конференция «Этнокультурное наследие коренных народов как ресурс устойчивого развития Ханты-Мансийского автономного округа–Югры» в рамках приоритетного окружного научно-просветительского проекта «Многовековая Югра». В ней приняли участие видные ученые из Москвы, Новосибирска и Екатеринбурга, коллеги из Беларуси, а также профессорско-преподавательский состав трёх высших учебных заведений округа.
При открытии пленарного заседания из Москвы с приветственным словом ко всем участникам обратились губернатор автономного округа Наталья Комарова и член комитета Совета Федерации по регламенту и организации парламентской деятельности Александр Новьюхов. Они отметили высокую значимость подобных мероприятий в деле сохранения и развития языков и культуры малочисленных народов Югры.
В течение трех дней работы конференции был проведен ряд тематических сессий по опыту сохранения историко-культурного наследия народов автономного округа, этнокультурного наследия как бренда округа, цифровизации культурного наследия нашего региона, сохранения языков и фольклора народов Югры. Прошли круглые столы в Ханты-Мансийске и Сургуте, дискуссионные площадки, выставки и мастер-классы. Площадкой для выступлений научных работников стал Музей Природы и Человека, где была проведена сессия, посвященная языкам и фольклору малочисленных народов нашей территории. Участники этой сессии отметили огромный результат работы ученых из самих представителей коренных народов. Благодаря им, языки малочисленных народов будут достойно и правильно исследованы.
По результатам заключительного пленарного заседания была принята резолюция, в которой прописаны предложения по сохранению и укреплению этнокультурного наследия коренных народов Севера и план дальнейших мероприятий.
Валентина УЗЕЛЬ
