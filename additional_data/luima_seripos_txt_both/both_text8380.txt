
Ма̄ньщи ма̄хманув пēс та̄гыл я̄ ва̄тат о̄лэ̄гыт, ма̄ньха̄пыл яласэ̄гыт. Э̄лнаӈ яныгхо̄тпат ма̄ньха̄пыл хӯлп сунсуӈкве манос ва̄с па̄тлуптаӈкве яланта̄лсыт, тувыл ня̄враманыл ханищтасаныл, та̄н ань тӯпыл товуӈкве ма̄ньта̄гыл вос ха̄сэ̄гыт. 
Ма̄ янытыл са̄в мирыт о̄с аквтох яласэ̄гыт, то̄ва­ныл халанылт яныг ка­сылыт ва̄рыглэ̄гыт. Яныг­хо̄тпат ос ма̄ньлат ма̄хум ё̄раныл а̄рталыяныл, ос ня̄врамытн тай товуӈкве нас пӯмыщ, таима̄гыс ты тэ̄ла ма̄ янытыл о̄лнэ мирытын сака э̄руптаве. 
Ма̄н округувт ма̄нь­ха̄пыл яласан касыл о̄выл щёс 2001 та̄лт о̄лыс, то̄нт ты ва̄рмаль рущ ла̄тӈыл тох намаявес: «Гонки на обласах на Кубок губернатора Югры». Тувыл та па̄сныл сосса мирув ос мо̄т хо̄тпат ка̄сыӈ та̄л ма̄ньха̄пыл касуӈкве атхатыгла̄луӈкве патсыт. 
Тынакт, о̄йттур э̄тпос 8 ос 9 хо̄талагēт, каснэ ма̄хум Ханты-Мансийск ӯс ляпат о̄лнэ Шапша па̄вылн атхатыгласыт, тот ма̄ньха̄пыл яласасыт. Ань ты касыл намая̄лвес – этнофестиваль «Югор­ские обласа».
Нэ̄ ос хум хо̄тпат, ма̄ньлат ма̄хум Ха̄льӯс, Белоярский, Сургутский, Нижневартовский ос мо̄т районытныл о̄лсыт. Сосса ма̄хманув халт мо̄т ма̄ныл ёхталам хо̄тпат кассыт – Мордовияныл ос Санкт-Петербург ӯсныл о̄лсыт, то̄ват мōт хо̄н ма̄ныл ёхталасыт – Казахстан, Индия, Иран, Китай, Камерун, Нигерия, Замбия ос Турция ма̄ныл. Пуссын аквъёт 250 арыгтем хо̄т­пат ма̄ньха̄пыл кассыт. 
На̄лми ва̄тан округ кӯщай нэ̄ Наталья Кома­рова ос Мирхал этно­спорт общество прези­дент Алексей Кыласов ёхталасы̄г, мӯй хум тох ла̄выс: 
–Сосса ма̄хум ма̄гыс ма̄ньха̄пыл яласан ва̄р­маль – ты нас касыл хунь, ты та̄н о̄лнэ хурияныл. Пēс йис та̄гыл ма̄хманыл ма̄ньха̄пыл яласасыт, во̄ты ман ракви, тох та товēгыт. Тыт ань о̄с, тыхо̄тал татем во̄ты, янге-ма̄не тоха та минэ̄гыт ма̄ньха̄пыл, та̄рвитыӈтēпыл, э̄лаль та товēгыт. Тамле та̄ксар хо̄тпат нупыл сунсуӈкве атхунь пӯмыщ, хумпыт ос во̄тпыг ёт воритотуӈкве татем та ха̄сэ̄гыт. 
Касыл о̄вылтахтаме э̄лы-па̄лт ма̄хум Витхон янытласаныл, пӯрлахта­сыт, пуста̄гыл вос о̄лнувӯв, во̄рн миннэ хо̄тпа матыр ка̄тын вос патты, хӯл алыщлаӈкв мины, хӯл вос пуви. Ты юи-па̄лт касыл та о̄вылтахтас. Округувныл тув 28 командат атхатыгласыт. 
О̄влэ̄т ма̄нь ма̄хум кассыт 
12-13 та̄л яныт ня̄вра­мыт халт Екатерина Айва­седа (Нижневартовский район) ос Николай Сухих (Нижневартовский район) но̄х-патсы̄г. 
14-17 та̄л яныт а̄гит-пыгыт халт Альбина Сопочина (Сургутский район) ос Терентий Иты­ков (Сургутский район).
18-25 та̄л яныт ма̄нь­лат ма̄хум халт Ксения Айваседа (Нижне­вартов­ский район) ос Роман Кантеров (Сургутский район).
Нэ̄ ос хум хо̄тпат кассыт
26-35 та̄л яныт нэ̄т ос хумит халт Ирина Сухих (Нижневартовский район) ос Сергей Русскин (Сургутский район) но̄х-патсы̄г. 
36-50 та̄л яныт нэ̄т халт Светлана Мултанова (Сургутский район), 36-55 та̄л яныт хум хо̄тпат халт Алексей Стулиев (Нефтеюганский район) о̄выл места висы̄г.
51 та̄л ос тыгыл яныг нэ̄ хо̄тпат халт – Альбина Сопочина («Югра лылыēп» ассоциация). 56 та̄л ос тыгыл яныг хум хо̄тпат халт – Алексей Шадрин (Нижневартовский район).
Пуссын аквторыг кассыт
Тувыл спортсменыт ма̄ньха̄пыл пуссын акв­торыг товсыт, 500 метра минуӈкве э̄рыс. Аквторыг 41 хум хо̄тпат ха̄паныл та нёвумтасыт, та товēгыт. Та̄н нупланыл сунсуӈкве сака пӯмыщ о̄лыс. Хотьют та̄кыщ тови, тав та молях мины. Та̄н халанылт щар о̄влэ̄т Сергей Русскин ёхтыгпас (Сургутский район). Ханты хум ла̄вме щирыл, ма̄ньха̄пыл ма̄нь­та̄гыл яласы. О̄лнэ ма̄на­нылт я̄ сака яныг а̄ти, рӯт ма̄хманэ ёт тох хӯлп сунсуӈкве манос ва̄с рēтыл яланта̄лы. 
Мощ ётылнуве нэ̄т кассыт, 28 хо̄тпа. О̄с аквтох ха̄паныл пуссын аквторыг нёвумтасыт, та минэ̄гыт. То̄ва нэ̄ ма̄нь­ха̄пе витын а̄мараве, такос тови, э̄лаль воссыг ми­нуӈкве ат вēрми. Вит тармыл ань моторха̄пыг яла­сасы̄г, ēри ё̄ӈхыгпам хо̄тпат ха̄паныл ёт па̄г тотвēсыт. 
Нэ̄т халт Светлана Мултанова но̄х-патыс (Сургутский район), тав тох ла̄выс: «Каснэ хо̄тал кастыл ма̄н сака ат щё̄питахтэ̄в, о̄лнэ ма̄вт ма̄ньха̄пыл акваг яласэ̄в, товуӈкве ма̄ньта̄гыл ха̄сэ̄в. Ань во̄тыӈ хо̄тал, я̄тэ хумпыӈ, таима̄гыс товуӈкве мощ та̄рвитыӈ о̄лыс. Тамле ма̄т ам ань хӯрмит та̄л но̄х-патсум».   
Кит ос хӯрум хо̄тпа яласасыт
Ма̄хум ма̄ньха̄пыл акв хо̄тпал та̄лым яласама­ныл юи-па̄лт, кит ос хӯрум хо̄тпа та̄лым кассыт. Кит нэ̄г акв ха̄пын та̄лым – Екатерина Айваседа ос Ирина Сухих (Нижневар­товский район) но̄х-патсы̄г. Хум хо̄тпат халт Владислав Покачев ос Леонид Комтин (Когалым ӯсныл о̄лсы̄г) са̄ртын ёхтыгпасы̄г. 
Хӯрум хо̄тпа акв ха̄пыл товим – Виталий Русскин, Фёдор Колыванов ос Ирина Покачева («Югра лылыēп» организация) но̄х-патсыт. 
Нила хо̄тпа халанылт пēнтхатасыт
Тувыл ос халанылт пēнтхатым нила хо̄тпа акв ха̄пыл яласасыт. О̄в­лэ̄т нэ̄т, ётылнуве хумыт кассыт. Тыт о̄с молях товуӈкве э̄рыс. Хунь хо̄тпа па̄г-пӯхты, ха̄пе тав командат о̄лнэ хо̄тпан а̄лмаяве, матахмат метра ма̄ хосыт ха̄рттаве, тувыл ха̄пын та̄лматы, э̄лаль молямлым та тови.
Ты касылт нэ̄т халт Екатерина Айваседа, Ксения Айваседа, Ирина Сухих ос Любовь Праси­на (Нижневартовский район) о̄выл места висыт. Хум хо̄тпат халт Роман Кантеров, Терентий Итыков, Виталий Тэвлин ос Сергей Русскин (Сургутский район) но̄х-патсыт.
Округ янытыл о̄лум каснэ ма̄хманув ёт мӯй хо̄тпат кассыт. То̄ваныл о̄с но̄х-патсыт, янытлан нэ̄пакытыл майвēсыт. Касыл тэ̄ла оигпанэ э̄лы-па̄лт ос нас пӯмыщ ма̄гыс нэ̄т ос хум хо̄тпат ма̄нь­ха̄пыт лю̄лим товсыт. Янгыщ пуссын витн мӯр­мысыт, ва̄та мус хӯрум-нила хум туп ёхтахтас.
Кубок губернатора Югры нампа приз Нижне­вартовский районныл ёхталам ка̄ркам хо̄тпатын майвес, та̄н команданыл о̄выл места вис. Китыт мēста Сургутский районт о̄лнэ ма̄хум висаныл, хӯрмит – Фёдоровский па̄вылныл ёхталам ма̄хум.  
Ха̄льӯс районныл лов арыгтем хо̄тпат ёхтала­сыт, кассыт, та̄н ётаныл ос э̄лы хо̄н ма̄ныл о̄лум мӯй ма̄хум ёт мощ потрама­сӯв, ты урыл тах акв хотты газетат хансэ̄в. 
Каснэ я̄ ва̄тат ё̄рн­колыт тӯщталавēсыт, мӯй мир исум ща̄ил айт­вē­сыт. Касум ма̄хум ӯщлах­таманыл халт э̄ргын-йӣквнэ хо̄тпат ма̄ньщи, ханты ос рущ э̄ргыт э̄ргысыт, йӣквсыт. 
Светлана РОМБАНДЕЕВА



В посёлке Шапша Ханты-Мансийского района 8 и 9 июля состоялся этнофестиваль «Югорские обласа» на Кубок губернатора Югры. В гонках приняли участие около 250 спортсменов из Берёзовского, Белоярского, Сургутского, Нижневартовского и других районов округа. Спортсмены были из Мордовии и Санкт-Петербурга, а также приезжали участники из ближнего и дальнего зарубежья – Казахстана, Индии, Ирана, Китая, Камеруна, Нигерии, Замбии и Турции.
Церемонию открытия этнофестиваля посетили губернатор округа Наталья Комарова и делегаты Северного форума. Президент Всемирного общества этноспорта Алексей Кыласов, поприветствовав участников и гостей мероприятия, сказал: «Гребля на обласах – это не спорт в чистом виде, а нечто особенное. Из-за волн и ветра создаются препятствия, и получается настоящее приключение, спортсмены испытывают азарт. Именно непредсказуемость – основная черта мероприятий, связанных с традиционной культурой. Люди всегда полагались на волю высших сил, духов, поэтому всё воспринимается ими как данность. Элемент внезапности создаёт ту аутентичную среду, которой все наслаждаются. Этнофестиваль «Югорские обласа» с одной стороны позволяет коренным жителям сохранять свои традиции, а с другой – налаживается диалог культур».
Соревнования начались с обрядовой части поклонения водному духу Витхону, гостям раздали угощения. Вначале состоялись заплывы детей и юношей, затем масс-старты на 500 метров, одиночные гонки, заплывы экипажей «Двойки» и «Тройки», эстафеты.
В индивидуальных заездах в разных возрастных категориях победу одержали:
Юноши и девушки 12-13 лет – Николай Сухих (Нижневартовский район), Екатерина Айваседа (Нижневартовский район).
Юноши и девушки 14-17 лет – Терентий Итыков (Сургутский район), Альбина Сопочина (Сургутский район, Федоровский).
Мужчины и женщины 18-25 лет –  Роман Кантеров (Сургутский район), Ксения Айваседа (Нижневартовский район).
Мужчины и женщины 26-35 лет – Сергей Русскин (Сургутский район), Ирина Сухих (Нижневартовский район). 
Мужчины 36-55 лет – Алексей Стулиев (Нефтеюганский район).
Женщины 36-50 лет – Светлана Мултанова (Сургутский район). 
Мужчины 56 лет и старше – Алексей Шадрин (Нижневартовский район). 
Женщины 51 год и старше – Альбина Сопочина (Ассоциация «Спасение Югры»).
Масс-старт на 500 метров среди мужчин выиграл Сергей Русскин, среди женщин победу одержала Светлана Мултанова (Сургутский район).
Парные заезды (женщины) – Екатерина Айваседа, Ирина Сухих (Нижневартовский район). 
Парные заезды (мужчины) – Владислав Покачев, Леонид Комтин (Когалым). 
Заплывы экипажей «Тройки» – Виталий Русскин, Федор Колыванов, Ирина Покачева (Ассоциация «Спасение Югры»).
Эстафеты (женщины) – Екатерина Айваседа, Ксения Айваседа, Ирина Сухих, Любовь Прасина (Нижневартовский район).
Эстафеты (мужчины) – Роман Кантеров, Терентий Итыков, Виталий Тэвлин, Сергей Русскин (Сургутский район).
Кубок губернатора Югры завоевали спортсмены из Нижневартовского района. Второе место заняла первая команда Сургутского района, третье – гребцы посёлка Фёдоровский Сургутского района.
На этнофестивале «Югорские обласа» была представлена культурная программа – мастер-классы, выставки, в традиционном чуме гостям предлагали угощения национальной кухни. На сцене выступали творческие коллективы, звучали песни на мансийском, хантыйском и русском языках.
Светлана РОМБАНДЕЕВА
 
