
Тӯяг округ мирколт яныг сапра̄ни о̄лыс, тув ханты ос ма̄ньщи хо̄тпат во̄выглавēсыт. То̄нт та̄н потыртасыт, ма̄нь па̄влыӈ ма̄тт ос во̄рыӈ ма̄тт о̄лнэ сосса хо̄тпат ва̄гыт ман āти, манырсыр нё̄тмил мирколныл во̄вуӈкв ро̄ви.
Насати, са̄всыр тэ̄лат ва̄рнэ ма̄гыс олн тот виӈкв о̄с ро̄ви, туп ты ва̄рмаль ма̄гыс проект-нэ̄пак хансуӈкв э̄ри. Тувыл акв тамле нэ̄пак хансум ма̄хум халт касыл ва̄раве. 
Мирколт рӯпитан хо̄т­пат нэ̄пакн хансым са̄в­сыр тэ̄лат та̄н ёмащакв ловиньтыяныл ос ла̄вēгыт – та̄н халанылт хотью­таныл щар ёмас проект-тэ̄ла номылматас, та хо̄тпа олныл та миве. Ты щирыл мирн олн-нё̄тмил минэ рӯпата рущ ла̄тӈыл тох ла̄ваве – «грантовая поддержка», олныт ос «субсидияг» ла̄вавет. 
Ань ты йист матыр ёмас рӯпата ва̄руӈкве ка̄сащан ма̄хум са̄в кос о̄лы, таима̄гыс та̄н са̄в­сыр щирыл нё̄туӈкв пат­вēсыт. Ос ты нё̄тмил винэ ма̄гыс, та̄нанылн о̄влэ̄т э̄рнэ нэ̄пакыт ёмащакв хансуӈкв э̄ри. 
Ань ма̄ньщи ос ханты хо̄тпат пēс о̄лупсаныл, пēс ва̄рмаляныл э̄лаль тотнэ̄ныл ма̄гыс тамле тэ̄лат щирыл мирколт субсидия-олн виӈкв вēр­мēгыт:
- пēс мо̄йтыт, потрыт атнэ, пēс накыт ос пēс ва̄рмалит та̄ра-паттын ма̄гыс ос матыр пēс щи­рыл ма̄щтырлан ма̄гыс олн во̄вуӈкв ро̄ви;
- пēс йис о̄лупса э̄лаль тотнэ ма̄хумн, са̄лы ёвтнэ ос о̄щнэ хо̄тпатн, хӯл пувнэ рӯпата ма̄гыс суб­сидия-олн виӈкв ро̄ви;
- пил, ла̄хыс атнэ ос са̄в­сыр мо̄т тэ̄нутыг ва̄рнэ ма̄гыс;
- ма̄ньщи манос ханты ла̄тӈыл газетат ос журна­лыт та̄ратан ма̄гыс нё̄т­мил о̄с миве;
- мо̄т са̄всыр газетат, журналыт та̄ратан ма̄гыс ос я̄нас субсидия-олн миве, ос тот ты ва̄рмаль уральтаве - та̄н ты та̄с­тым олнытыл вус ва̄ра­вет, округ мирколныл арыг олныл ул вос нё̄­тавет;
- туризм тэ̄лат э̄лаль тотнэ ма̄гыс.
Та̄нти олн сэ̄лнэ орга­ни­зациятн, та̄н «неком­мерческииг» ла̄вавет, я̄нас щирыл олн миве. Мирколныл маим олны­тыл тот рӯпитан хо̄тпат ня̄врамытн ос ма̄ньлат хо̄тпатн вос нё̄тэ̄гыт, са̄в­сыр ханищтан тэ̄лат э̄лаль вос тотыяныл.
Общинат ос общест­венный организацият мо̄т нё̄тмилыл мивет, рущ ла̄тӈыл тох намаим о̄лы - «Грант губернатора ХМАО-Югры на развитие гражданского общества».
Ты олн-нё̄тмил кос хотьют виӈкв вēрми – община о̄щнэ хо̄тпа, та̄нки я̄нас щирыл рӯ­пи­тан предприниматель-ма̄хум ос са̄всыр органи­за­цият. 
Мирколныл тēтым ля̄ххал ма̄ньщи ла̄тӈыл Валентина УЗЕЛЬ хансыстэ
 



В целях информирования граждан из числа коренных малочисленных народов Севера, проживающих в Ханты-Мансийском автономном округе – Югре, департаментом внутренней политики Югры подготовлена памятка о конкурсах на предоставление грантовой поддержки в сфере развития коренных малочисленных народов Севера.
Подробную информацию о конкурсах на предоставление грантовой поддержки можно узнать здесь:  https://khanty-yasang.ru/news/12398
