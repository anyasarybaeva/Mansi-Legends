
Ягримт а̄лпыл но̄х-ква̄лсум, кон ма̄нь раквсамыл раквыс. Э̄типа̄ла па̄сныл тот о̄лнэ ма̄ньщи ма̄хманув ёт Ялъю̄с па̄вылн ялуӈкве щё̄питахтасӯв. Та хо̄тал хо̄нтлан ма̄т порслым ма̄хум ка̄стыглан хо̄талыг о̄лыс. Тав кос ащирмаг, тав кос рак­выг вос о̄лы - ма̄н о̄выл щёс памятник сунсуӈкве тув минэ̄в.
Тувыл Ялъю̄сын ёх­тумув порат тулыт хот­таль та во̄тасавēсыт ос посыӈыг та ēмтыс, хо̄талэ но̄х та нэ̄глыс. Акв щё̄ст тув ёхтум ма̄хум пуссын памятник по̄хат акван-атхатасыт. О̄выл ла̄тыӈ кӯщаит ла̄всыт. Ма̄ньщи хо̄тпанув, та̄н ня̄враманыл, апганыл о̄с потыртасыт. Тот памят­ник па̄ртэ тармыл хан­сым хум хо̄тпат о̄парищ наманыл ловиньтасанув ос та̄ра-патыс – тот кит щēмьяныл хум хо̄тпат пуссын хо̄нтлуӈкве то­тымат ос тот хо̄т порс­лымат.
Надежда Констати­новна Захарова (Сарати­на) са̄в рӯтанэ ёт тув ёх­талас. Тав ла̄выс: « А̄тяв Константин Алексеевич Саратин хо̄нтлан ма̄ныл юв ёхталас, ла̄глаге сак­ватым о̄лсы̄г. Тав колхозт рӯпитас, Лёня а̄пщив 1946 та̄лт самын патыс. Ма̄н пуссын тыт Ялъю̄ст о̄лсӯв, яныгмасӯв. Ань ты сымн э̄рнэ ма̄кēвн ма̄н рӯтанув ка̄стуӈкве акваг ёхталаӈкве патэ̄в».
Саратин колта̄глыныл ат хум хо̄тпа ты ма̄нь па̄вылныл хо̄нтлуӈкве тотвēсыт: Саратин Ар­тём Васильевич (Сара­товский областьт ёлщё̄питавес), Саратин Василий Николаевич (хот-тыпыс), Саратин Константин Алексее­вич (1945 та̄лт юв ёх­тыс), Саратин Тихон Ни­колаевич, Саратин Ион Елисеевич – тэ̄н урēнт «Книга памяти» нэ̄пакт нэ̄матыр хансым ат о̄лы. Ань хотты рӯтаныл ма­тыр ла̄тыӈ кēтнувыт ке, сака ёмас о̄лнув. Ягримт тамле потрыт Людмила Галкина нэ̄пакн хансы­янэ.Ма̄хум ла̄вēгыт,хо̄нт порат са̄выӈпа̄лэ хум хо̄тпат Ленинград ӯс по̄хат порславēсыт.
Анна Николаевна Гындыбина Кимкъясуй па̄вылныл тув ёхталас. Э̄ква о̄с Ялъю̄ст самын патыс, тав а̄ще Николай Егорович Сангилев та па̄вылныл хо̄нтлан ма̄н тотвес, тот хот-тыпыс. Мо̄т ма̄хмыт наманыл памятникн о̄с хансым о̄лэ̄гыт: Сангилев Иван Егорович (Латвия ма̄т ёл-щё̄питавес), Санги­лев Дмитрий Егорович (1947 та̄лт юв ёхтыс), Сангилев Алексей Сте­панович (нэ̄пакыт Алек­сандр намыл хансыма, тав Колпино ӯст Ленин­градский областьт ёлщё̄питавес), Сангилев Артём Степанович (Са­ратовский областьт ёлщё̄питавес), Сангилев Пётр Степанович (хоттыпыс), Сангилев Васи­лий Степанович, Санги­лев Василий Петрович (тэ̄н нэ̄пакн хансым ат о̄лэ̄г), Сангилев Нико­лай Алексеевич (нэ̄пакт Александровичиг хан­сым о̄лы, аман тав? Саранпа̄вылт о̄лыс, 1944 та̄лт а̄тимыг ēмтыс).
Тувыл Гындыбин Се­мён Иванович (1945 та̄лт юв ёхтыс) ос Марсьянов Михаил Романович, Марсьянов Пётр Рома­нович хансым о̄лэ̄гыт. Та̄н палтаныл апганыл ёхталасыт.
Ягрим депутат хум Сергей Байбародов ма̄хумн ёмас ла̄тыӈ ла̄выс: «Ань Ялъю̄с ма̄ньщи па̄вылкве хосат та̄гыл а̄тим кос, ос ма̄н пус­сын ва̄глӯв, тыт ёмас, ка̄ркам хо̄тпат о̄лсыт. Нэ̄квет ня̄враманыл ёт та̄нккеныл хультсыт. Ос та̄н хо̄нтлан ва̄рмальт о̄лум хум хо̄тпат ма̄гыс п усс ы н рӯ п и т а с ы т, са̄в хӯл алыщласыт, во̄раясыт. Са̄всыр тэ̄нут фронтын кēтыгласыт. Та па̄сныл са̄в та̄л ювле хуль­тыс, яныгпа̄ла ма̄хмыт а̄тимыг ēмтсыт. Ос на̄н, то̄нт ня̄врамыг о̄лум хо̄тпат, та пора номилы̄н о с э̄л а л ь т от ы л ы̄ н . А̄тяны̄н, о̄паны̄н ма̄гыс тыхо̄тал ёмас ва̄рмаль ва̄рсы̄н. Ма̄н на̄нан яныг пӯмащипа ла̄тыӈ ла̄вēв».



22 июня в мансийской деревне Ялъюс (Люлюкары) состоялось открытие памятника воинам, погибшим в годы Великой Отечественной войны. Уже более сорока лет на картах Югры нет деревни Люлюкары. В годы войны оттуда почти все мужчины ушли на фронт, большинство из них не вернулось. Послевоенные годы шло укрупнение колхозов и жителей маленьких селений переселяли в большие деревни. Эта же участь постигла  жителей  деревни Люлюкары, они тоже были вынуждены переехать. Так и опустела эта мансийская деревня.
Но память человеческая жива. И дети, выросшие на этой земле и помнившие своих отцов, дедов поставили памятник на берегу бывшего поселения. На торжественное открытие памятника съехались все близкие родственники  погибших воинов. Читая список на мемориале, становится понятно, на войну забирали по несколько человек из одной семьи. Там указаны семьи Саратиных, Сангилевых, Марсьяновых и Гындыбиных. Работа по восстановление имён погибших и места их захоронений продолжается.
