
Ювле хультум ва̄т са̄грапнал э̄тпост Ханты-Мансийск ӯст лӯима̄ ма̄хум касыланыл о̄лыс. Рущ ла̄тӈыл «Чемпионат и первенство России по северному многоборью» ла̄ввес. Хус та̄л сыс ма̄н округувт ты касыл титынтыг ты ва̄рыглавес.

	Лӯима̄ ма̄хум касыланылн титхуйплов команда тыг ёхталас: Магаданский ос Тюменский областигныл, Красноярский крайныл, Саха (Якутия) ос Коми (Саран) ма̄хум республикагныл, Эвенкияныл, Ненецкий ос Ямало-Ненецкий, тувыл Чукотский округытныл. 

	Пуссын аквъёт яныгса̄т нёлса̄т хо̄тпа о̄лыс. Та̄н халанылт яныгса̄т атпан нупыл тит каснэ хо̄тпа касыс. Щар са̄в каснэ ма̄хум Красноярский крайныл ёхталас. 

	Касыланыл палытэ̄т нила хо̄тал минас. Хум хо̄тпат халанылт ат нампа касылыт кассыт. О̄выл хо̄талт та̄ра тит касыл о̄лыс. Каснэ хо̄тпан ла̄глагēтыл акв-торыг хӯрум щёс э̄лаль порыгмаӈкв ос писаль пēнтсыл ка̄тыт о̄щнэ ощща йӣв ёт ха̄йтуӈкв э̄рыс. 

	Титыт хо̄талт са̄грап па̄хвтысыт. Хӯрмит хо̄талт ос тыньщаӈ сома лю̄льнэ сувын рēпыгтасыт. Юи-о̄выл хо̄таланылт ос сун ӯлтта поргысыт. Ка̄сыӈ касыланылт хо̄тал палыт кассыт. А̄лпыл лов щёс порат о̄вылтахтэ̄гыт, э̄типа̄лаг хо̄т манос са̄т щёс порат а̄стыглэ̄гыт. 

	Округ ма̄гсыл са̄тхуйплов ма̄ньлат хо̄тпа касыс. 

	Ха̄льӯс район Саран-па̄вылныл лӯима̄ мир халт каснэ щирыл акв а̄ги ёхталас. Тав наме Евгения Андреевна Филиппова. Тав а̄тятэ Андрей Дорофеевич ты щирыл каснэ ма̄хумн тав наме ёмщакв ва̄ве. Андрей Дорофеевич Саранпа̄выл ня̄врамыт лӯима̄ ма̄хум касыланылт касуӈкв щё̄питыянэ. Тав ёмщакв каснэ са̄в хо̄тпа янмалтас. Та̄н халанылт чемпионыт ос рекордсменыт о̄лэ̄гыт. 

	Юи-о̄выл хо̄талт касыланыл а̄стум юи-па̄лт «Октябрь» нампа культура колт но̄х-патум ма̄хум янытлавēсыт. Команда щирыл ма̄н округув но̄х-патыс. Титыт места ос Красноярский крайныл о̄лнэ ма̄хмытын вуйвес. Хӯрмит места Ямало-Ненецкий автономный округн ēмтыс.  

	А̄гит халт щар ё̄рыг ос моляхыг Магаданский областьныл ёхталам а̄ги Яна Сауленко о̄лыс. Тав юи-па̄лэ̄т ос ма̄н округув ма̄гсыл каснэ а̄ги Анна Адамова но̄х-патыс. Хӯрмит места Красноярский крайныл ёхталам а̄ги Ирина Журавлеван вуйвес. 

	Ма̄ньлат хумит халт Максим Нигматуллин но̄х-патыс. Тав ма̄н округув ма̄гсыл касыс. Титыт ма̄тэ Красноярский крайныл о̄лум хумн Антон Скороходовн вуйвес. Хӯрмит места ос ма̄н каснэ хумиюв вистэ, тав наме Валерий Камзолов. Каснэ юи-па̄лт но̄х-патум а̄гит, пыгыт пуссын касыл щирыл «мастер спорта» намыл мивет. 

	Мо̄тыт «Чемпионат и первенство России по северному многоборью» нампа онтоловит касыл ё̄рн ма̄хум о̄лнэ ма̄нанылт Ноябрьск ӯст тах ва̄раве. 

	Александр ВЬЮТКИН

	 



С 9 по 12 декабря в Ханты-Мансийске проходил чемпионат России по северному многоборью. Последний раз на территории Югры состязания такого уровня проходили 20 лет назад. 
В соревнованиях приняли участие 152 сильнейших спортсмена по северному многоборью из 11 регионов России: Югры, Красноярского края, Ямала, Ненецкого автономных округов, Республики Саха (Якутия), Чукотки, Эвенкии, Магаданской области, Туруханского района, Тюменской области и Республики Коми. 
Ханты-Мансийский автономный округ на соревнованиях был представлен семнадцатью спортсменами. Программа состязаний включала в себя пять видов северного многоборья: тройной национальный прыжок, бег с палкой, метание спортивного топора, метание тынзяна на хорей, прыжки через спортивные нарты.
В командном зачёте победу одержала сборная ХМАО-Югра, второе место у представителей Красноярского края, третьими стали спортсмены из Ямало-Ненецкого автономного округа. 
	Победители соревнований в личном зачёте стали:
	Среди женщин: 
1. Сауленко Яна, мастер спорта, Магаданская область
	2. Адамович Анна, мастер спорта, ХМАО-Югра
3. Журавлёва Ирина, кандидат в мастера спорта, Красноярский край.
	Среди мужчин: 
1. Нигаматуллин Максим, мастер спорта, ХМАО-Югра
2. Скороходов Антон, мастер спорта, Красноярский край
3. Комзолов Валерий, мастер спорта, ХМАО-Югра.
Следующие состязания по северному многоборью будут проходить на территории Ямало-Ненецкого автономного округа, в городе Ноябрьск.
Александр ВЬЮТКИН
