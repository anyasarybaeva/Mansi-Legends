
Сургут ӯст ма̄ньщи ос ханты ма̄хманув ма̄гыс научно-практический конференция ва̄рыглавес, тох намаим о̄лыс: «О подготовке ХМАО-Югры к Всемирной конференции Организации Объединенных Наций по правам коренных народов». 

Ма̄хум тув са̄в ма̄ныл ёхталасыт – Россия янытыл о̄лнэ яныг учёныит, профессорыт, юристыг рӯпитан нэ̄т-хумит. Округ ма̄ньщиянув ос хантыянув о̄с о̄лсыт – Сургутский ос Нижневартовский районыгныл са̄лыӈ-колыӈ ма̄хум о̄лсыт, Белоярский ос Ха̄льӯс районыгныл нэ̄квет ёхталасыт. Са̄в хо̄тпа ма̄ньщи ос ханты супыл масхатыгласыт. Сургут ӯст насати яныг университет ӯнттыма, атах ман хо̄тах накпа лю̄лит нё̄тнэ кол капай. Конференцияв тот ты о̄лыс. 
Са̄в хо̄тпа доклад ловиньтасыт. О̄выл ла̄тыӈ Сургутский университет кӯщай о̄йка Сергей Михайлович Косенок тав ла̄выс: «Ма̄ янытыл 370 млн. са̄вит соссаӈ хо̄тпа о̄лы (ма̄ янытыл о̄лнэ мирныл – 5%). Та̄н 70  государстватт о̄лэ̄гыт. Соссаӈ мир – ты сака та̄к ма̄хум. Та̄н пēс о̄лупса щирыл ань ты хо̄тал мус о̄лэ̄гыт, ща̄нь ла̄тӈанылт потыртэ̄гыт. То̄ваныл са̄лыӈ-колыӈ ма̄хум, са̄лы ӯрēгыт, янмалтэ̄гыт. Округувт о̄лнэ ма̄ньщи ос ханты ма̄хманув халт са̄лыӈ щēмьят о̄с о̄лэ̄гыт. Та̄нанылн э̄ри нё̄туӈкве, ты урыл кӯщаит вос номсэ̄гыт, э̄рнэ са̄кконыт вос хансэ̄гыт. Ань май Красноярский крайт Институт по правам человека о̄лы. Ма̄н округувт тамле Институт о̄с э̄ри ва̄руӈкве. То̄нт соссаӈ ма̄хманув мӯсхал щирыл нё̄туӈкве патавет». Сергей Михайлович сака хоса потыртас, ма̄ньщит ос хантыт урыл са̄в ёмас ла̄тыӈ ла̄выс.
Профессор о̄йка, юридический наука доктор Владимир Алексеевич Кряжков тох ты потыртас: «Ма̄н странав соссаӈ мирн нё̄туӈкве вуйхатас, са̄всыр э̄рнэ са̄кконыт хасвēсыт, ань ты хо̄тал мус иӈ хансавет, щё̄питавет. О̄выл са̄кконыт СССР о̄лум порат хансуӈкве о̄вылтавēсыт. Та порат ты родовой угодият урыл о̄выл щёс потыр о̄лыс. Ос туп таи лю̄ль, са̄кконт хансым ат о̄лы, ань э̄лумхо̄лас о̄лнэ ма̄тэ, алыщлан ман во̄раян ма̄тэ, тав а̄тимыг ēмтнэ̄тэ юи-па̄лт ня̄враманэ нупыл вос паты. Ты урыл ос мо̄т са̄в ва̄рмалит урыл э̄рнэ са̄кконыт ань ты хо̄тал мус иӈ ат та хасвēсыт. Са̄кконыт пуссын пēсыг ēмтсыт, та̄наныл э̄ри йильпииг хансуӈкве».
Татьяна Степановна Гоголева, округ Дума депутат, ла̄выс: «Ма̄н округ депутатыт ёт 1989 та̄л па̄сныл, ловмантем та̄л сыс, ма̄к э̄рнэ са̄в са̄ккон та порат ты хассӯв. «Спасение Югры» организация ма̄ньщи ос ханты ма̄хманувн са̄в нё̄тмил ва̄рыс. Ань ты организация рӯпататэ щар ат на̄ӈки, аман маныр ва̄рēгыт, тавагт. Ща̄нь ла̄тӈыл потыртан мир сака молях мощщами, ма̄ньлат ня̄врамыт ань та̄нти ла̄тӈанылт ат потыртэ̄гыт». 
Москва ӯсныл яныг э̄ква ёхталас – Евдокия Александровна Гаер. Тав исторический наукат доктор намыл маим о̄лы, РАЕН академик, Россия янытыл о̄лнэ соссаӈ мирытн нё̄ты. Мо̄тыт та̄л тав нёлса̄т та̄лэ то̄влы. Тамле талква э̄ква, ла̄щлакв лакватахтыглы, щёл сака ат о̄ньщи, ос тот ла̄вылтам та̄рвитыӈ тэ̄ланув ма̄гыс сыме ща̄рги. Таима̄гыс Сургутын ты ёхталас, о̄с хоса потыртас. Тав ла̄внэ̄тэ щирыл, ня̄врамыт ща̄нь ла̄тӈыл потыртаӈкве юн вос ханищтавет, та̄н ётаныл юн акваг потыртаӈкве э̄ри. Школат тай нас грамотан ханищтавет, ла̄тыӈ сака мат хунь ханищтэ̄гыт.
Хо̄талъя̄т юи-па̄лт ма̄хум ла̄кква-уртхатасыт, ат ва̄рмаль щирыл рӯпитасыт. Ка̄сыӈ ва̄рмаль урыл потыр я̄нас колнакт о̄лыс. Ам «Язык, образование и этнические процессы обско-угорских народов: будущее и современность» урыл потыр хӯнтлысум. Тот о̄с ма̄хум докладыт ловиньтасыт. Мо̄т колнакытыт са̄лыӈ-колыӈ ма̄хманув ос ма̄-во̄й но̄х-винэ хо̄тпат урыл потыр о̄лыс. Та̄н ань акван ат ла̄пēгыт, потраныл акван ат ёхтэ̄гыт. Мирхал са̄кконыт урыл потыр о̄лыс, э̄лы хо̄н ма̄т ма̄хум хумус рӯпитэ̄гыт, са̄кконаныл ёмасыт ман а̄ти. Акв колнакыт ос ма̄хманув пуста̄гыл о̄лнэ урыл потыртасыт. Ма̄н, ма̄ньщит ос хантыт, ань манхурип а̄гм о̄ньщēв, пусмалтахтэ̄в ман а̄ти. 
Конференция оигпаме э̄лы-па̄лт, э̄типа̄лаг, ма̄хум о̄с акван-атхатасыт. Кӯщай хо̄тпат ла̄внэ̄ныл щирыл, та̄н ань ма̄н та̄рвитыӈ ва̄рмалянув  пуссын нэ̄пакын хансыяныл, ООН организациян кēтыяныл.
 Светлана РОМБАНДЕЕВА      
 
 
 

 



В Сургутском госуниверситете прошла региональная научно-практическая конференция «О подготовке ХМАО-Югры к Всемирной конференции ООН по правам коренных народов».
Участники собрания обсуждали опыт работы окружного парламента по реализации целей и задач второго Международного десятилетия коренных народов мира, международно-правовые нормы и российское законодательство в сфере защиты прав коренных малочисленных народов Севера. Кроме этого участники мероприятия обсудили процессы социально-экономического развития коренной Югры.
В Сургуте и Сургутском районе сегодня проживают около трех тысяч хантов и манси. В то же время на этой территории находятся более ста месторождений, и сохранить земли нетронутыми зачастую очень сложно. Однако споры между коренными народами и недропользователями – не единственная проблема. Еще один важный момент – незнание родного языка.
«Самые главные виновники того, что дети не знают родной язык, - родители. Не будет языка – народа не будет. И все эти проблемы, которые мы сегодня ставим, решаем, бьемся на уровне ООН – все это бесполезно», - сказала российский государственный и общественный деятель, академик РАЕН Евдокия Гаер. Также она вручила медали «За помощь коренным народам»  людям, которые много лет способствуют в разрешении проблем хантов и манси.
Дмитрий Попов, глава администрации г. Сургут, сказал: «Во многом от тех решений, которые вы примите сегодня, зависит дальнейшее развитие нашего округа и всех его муниципальных образований. Развитие динамичное, развитие гармоничное, чтобы интересы коренного населения, в первую очередь, совпадали с интересами недропользователей».
Автор С. Ромбандеева
