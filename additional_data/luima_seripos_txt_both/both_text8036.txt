
Ка̄сыӈ та̄л ма̄н о̄кругувт ля̄ххал тотнэ ма̄хум халт касыл ва̄рыглаве, рущ ла̄тӈыл «Журналист года» намаим о̄лы. Ля̄ххал тотнэ хо̄тпат янытлан хо̄талэ̄т та̄л котиль э̄тпос 13 щислат но̄х-патум ма̄хум наманыл ла̄вавет. Ты та̄л ты касылт та̄н 23 номинацият янытлавēсыт. 
2022 та̄л оигпам э̄лы-па̄лт касылн 700 э̄лум­хо̄лас та̄нки хансум пот­раныл, по̄слум кинаныл, ля̄ххаланыл тув кēтса­ныл. Жюри-хо̄тпаг обще­ст­венный организацият рӯпи­тан, мирн ва̄нэ ос сосса ма̄хум во̄выглавē­сыт. Та̄н ла̄внэ̄ныл щи­рыл, кē­тым пот­рыт, кинат сака ёмащакв хансым, пōслым о̄л­сыт, щар ма̄к ёмас потыр пēрияӈ­кве та̄рвитыӈ о̄лыс. 
Но̄х-патум хо̄тпат яныт­лаӈкве округ яныг кӯщай нэ̄ Наталья Комарова ёхталас, тав ла̄выс:  
– Ля̄ххал тотнэ хо̄тпат ам пуссын ялпыӈ хо̄талыл янытлыянум. Са̄в ёмас, сымыӈ ла̄тӈыл ла̄виянум. Таи ёмас, тыхо̄тал тыт ма̄ньлат хо̄тпат ос яныг­па̄ла ма̄хум пуссын аквъёт акван-атхатсыт. Яныгпа̄ла хо̄тпат са̄в та̄л ля̄ххал тотым рӯ­питасыт, ма̄ньлат а̄гит-пыгыт рӯ­пи­таӈкве туп о̄выл­тах­та­сыт. Ань Мария Кузьминич­на Вол­ди­на, Альбина Серге­евна Глухих, Тамара Емель­я­новна Сутягина, Наталья Александровна Худякова, Реональда Степановна Ользина, Раиса Герма­новна Решетникова, Александр Витальевич Конев тыг ёхтысыт. Та̄н пуссын са̄в та̄л тыт о̄лнэ мирн ля̄ххалыт тотсыт ос та̄нки рӯпатаныл мӯсха­лыг ва̄рсаныл.  
Наталья Комарова но̄х-патум хо̄тпат диплом-нэ̄пакыл мисанэ. Щар ма̄к яныг нам «Журналист года-2022» Юлия Кузне­цова вис. Тав «Югория» нампа телеканалт лов арыгкем та̄л рӯпиты. Нэ̄ «Вселенная Геннадия Райшева» нампа кинатэ ма̄гсыл ты яныг намыл майвес. 
Саранпа̄вылт о̄лнэ ма̄ньщи нэ̄ Анна Ларио­нова, такви о̄парищ наме Немдазина, тот о̄с яныт­лавес, тав «Много­вековая Югра» номина­цият но̄х-патыс. Тав касылн «Время поющих стрел» кинатэ кēтыс, ты ва̄рум рӯпататэ ма̄гсыл янытлавес. Анна Ха̄льӯс район теле­виде­ният рӯпиты. 
«Югра» нампа теле­виденият рӯпитан нэ̄ Татьяна Гордеева «Гонки на обласах 2022» по̄слум кинатэ «Этнокультурное наследие» номинацият но̄х-патыс. Татьяна ля̄х­хал тотнэ хо̄тпаг хус арыгкем та̄л рӯпиты. Мо̄лты та̄л Нефтеюган­ский районт «Сказка» нампа ӯщ­лахтын ма̄т ва̄ры­глым ма̄нь­ха̄пыл каснэ ва̄рмаль урыл кина по̄слыс, ты ва̄рум рӯпа­татэ ма̄гсыл ань яныт­ла­вес. 
«Родное слово» номи­нациян 10 рӯпата ма̄хум кēтсыт, ты халт 5 потыр ос 5 кина о̄лыс. Наталья Маковецкая но̄х-патыс. Тав «Блогер Владимир Айваседа» кинатэ ма̄гсыл янытлавес. Ханты нэ̄ «Югория» нампа телека­налт 20 арыгкем та̄л рӯ­питы. Кинанэ ща̄нь ла̄т­ӈыл ва̄риянэ. Ты рӯпатэ ма̄гсыл та хо̄талэ̄т тав о̄с янытлавес. 
Ма̄н, редакцият рӯпи­тан ма̄хум, ты касылт но̄х-патум хо̄тпат янытлы­янӯв. Рӯпатаныл аквта щирыл ка̄ркамыг вос ва̄ри­яныл, са̄внув ёмас, э̄рнэ ля̄ххал мирн вос тотэ̄гыт.
Людмила ТЕТКИНА



13 января в День печати в Ханты-Мансийске подвели итоги конкурса профессионального мастерства «Журналист года Югры – 2022». На конкурс подали свыше 700 авторских работ в 23 номинациях. Победителями стали 50 человек.
В состав жюри вошли члены общественных и творческих организаций, ветераны журналистики, победители прошлых лет, представители коренных малочисленных народов, а также федеральные эксперты. Как отмечают члены жюри, определить лучших оказалось непросто, все работы отличались высоким профессионализмом.
В церемонии награждения приняла участие губернатор Югры Наталья Комарова. Глава региона поздравила всех работников средств массовой информации с профессиональным праздником.
«Очень рада присоединиться к награждению победителей. Поздравляю с Днём российской печати. Медиасообщество Югры задает тон и создает традиции, которые становятся образом жизни югорчан. И в данном случае я говорю о преемственности: в зале находятся легенды журналистики, и те, кто заступает на вахту. Это Мария Кузьминична Волдина, Альбина Сергеевна Глухих, Тамара Емельяновна Сутягина, Наталья Александровна Худякова, Реональда Степановна Ользина, Раиса Германовна Решетникова, Александр Витальевич Конев».
Губернатор наградила победителей конкурса. Звание «Журналист года Югры - 2022» получила корреспондент ГТРК «Югория» Юлия Кузнецова, предоставившая на конкурс специальный репортаж «Вселенная Геннадия Райшева». 
В номинации «Многовековая Югра» победителем стала Анна Ларионова за репортаж «Время поющих стрел» из Берёзовского медиацентра. Анна рассказала о работе одной из смен этностойбища «Мань Ускве».
В номинации «Этнокультурное наследие» победителем признана журналист ОТРК «Югра» Татьяна Гордеева за репортаж «Гонки на обласах 2022».
В номинации «Родное слово», где оценивались работы на языках коренных малочисленных народов Севера, победу одержала шеф-редактор группы национального телерадиовещания ГТРК «Югория» Наталья Маковецкая за репортаж «Блогер ханты Владимир Айваседа».  
Людмила ТЕТКИНА
