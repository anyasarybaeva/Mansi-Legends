
Таквсы Салехард ӯсн ялмум порат ам тот музей-колн щалтсасум, тав  «И.С. Шимановский» намыл пиным о̄лы. Хуньт хосат ё̄рн ма̄хум ё̄р ва̄гыл хащта̄л То̄рмын кащилтыманыл порат тув ты ёхтум пӯп о̄йка о̄парищ намыл музей намаявес. Ань тав йильпи яныг колыг ӯнттувес. Тот са̄в ёмас, пēс йис пормас атым о̄лы.
Та̄н музеянылт ма̄ янытыл ва̄нэ акв пӯмащ о̄ньщēгыт. Салехард ӯс ляпат  хо̄нтым ма̄нь ма̄хар тот суссылтаве. Ты ма̄нь ма̄харакве 2007 та̄лт Юрибей я̄ ёл-нилим а̄врах ва̄тат хо̄нтвес. Таве хо̄нтум хум наме Юрий Худи. Тав щēмьятэ ёт са̄лы ӯрим о̄лы. 
Та та̄лт Юрий та ма̄т са̄лыянэ ща̄рканыл мувылтым яласас. Ма̄хар хо̄нтме юи-па̄лт тав аквта та̄ра молямтахтым ляпатнув о̄лнэ Яр-Сале па̄вылн ла̄тыӈ тотуӈкв минас. Па̄влын ёхтумēт тав тот о̄лнэ музей кӯщай хум Геннадий Зайцев палт щалтыс. Тувыл тэ̄н тамле хо̄нтум ут ёт рӯпитан ха̄снэ ма̄хум палт Салехард ӯсн свонитасы̄г. 
Салехард ӯс музей тамле рӯпата ва̄рнэ кастыл таса̄вит олн ат о̄щсыт. Таима̄гсыл музей-кол «Единый Россия» партияныл нё̄тмил во̄всыт. Ма̄хар ханищтан ма̄гсыл манхурип нё̄тмил э̄рыс, «Единый Россия» па̄лныл пуссын нё̄твēсыт. 
Юрий Худи хунь учёный ма̄хманэ ма̄хар хо̄нтум ма̄н тотсанэ, ӯйе хо̄нтум ма̄тэ̄т туп нумыл пантыглам парщинэ хо̄нтыстэ. Лё̄ӈх коюӈкве минасыт ос Новый Порт па̄вылн ёхтысыт. Ма̄хар тув ё̄рн ма̄хумн тотыма, хо̄нтум утаныл ма̄ ёлы-палт ва̄рим по̄лям колн тӯлсаныл. 
Тувыл ма̄хар та̄н ё̄рнытныл хот-висаныл, ос ниласа̄т атпан вēрыста Салехард ӯс мус вертолётыл э̄лаль тотсаныл. Уяныл ул вос толы, таве яныг холодильникын пинсаныл. Тот тӣврēт нёлоловхойплов градус а̄щирма о̄лыс. 
Салехард ӯсн ма̄ янытыл о̄лнэ учёныит ма̄нь ма̄харакве ёт рӯпитаӈкве ёхталасыт. Та̄н хо̄нтум хум намыл ты ӯй намаяӈкв тахсаныл. Юрий Худи хоса ат номсахтас, такви э̄кватэ намыл  «Любаг» намтуӈкв ла̄выстэ. 
Тот ма̄хараныл уральтыма юи-па̄лт ӯй Япония ма̄н тотвес. Японият щар ёмас, йильпи са̄всыр ищхӣпыӈ мӯтра о̄лы. Тот ты та̄ра-патыс,  «Люба» порслыма порат тав иӈ ма̄ниг о̄лыс, хӯрмах э̄тпосэ туп. Ань щар о̄выл щёс хунь вēскалавес, та̄рвитэ атпан килаг ёхталас. Тав ётэ ма̄хум хоса рӯпитасыт. Ёлаль хуям па̄лэ па̄лыг-вуйлавес. Тэ̄п хӯргеныл тэ̄м тэ̄нутанэ ханищтан ма̄гсыл вуйлувēсыт. Учёныит ма̄хар ханищтаманыл юи-па̄лт  ла̄всыт, тав 10–12 со̄тыра та̄л ювле хультум порат о̄лум. 
Ты ӯй ханищтаӈкве тотыглым порат Юрий Худи Санкт-Петербург  ӯсн во̄виньта̄лвес. Са̄лыӈ хум ӯй хо̄нтме ма̄гсыл йильпи, яныг снегоходыл мӯйлуптавес.   
Ма̄харакве ул вос толы, кумыскаӈ хусапыл нумыл лап-пантым о̄ньщаве. То̄тап тивре аквписыг хус градус ащирмаг о̄лы. Са̄всыр ат ва̄нэ нак ань ма̄ янытыл о̄лы, на̄й ла̄п-харыглан порат музей коланылт на̄й таквирот та̄ра но̄х-пēламлы. Ты ма̄гсыл на̄й пēламтан электрогенератор нампа ут о̄ньщēгыт. Тох ты тот о̄щнэ пēс йис пормасаныл пуста̄гыл ӯргалым э̄лаль о̄ньщияныл.
 
Александр  ВЬЮТКИН 
 



В мае 2007 году на территории Ямала на берегу обвалившегося оврага реки Юрибей  был найден мамонтёнок Люба. Уникальную находку нашёл оленевод Юрий Худи. Находка получила имя Люба в честь жены оленевода.
Сейчас знаменитый экспонат находится Ямало-Ненецком окружном Музейно-выставочном комплексе им. И.С. Шемановского в Салехарде. 
Мамонтёнок «Люба» уникален тем, что по сохранности превосходит всех ранее обнаруженных мамонтов: вечной мерзлотой тело мамонтёнка сохранилось полностью.
Ученые России, США, Японии провели его тщательное исследование. Была выполнена компьютерная томография тела в Японии в Токийском Университете. И там было установлено: мамонтёнок «Люба» жила около назад 10–12 тысяч лет.
За уникальную находку оленеводу Юрию Худи подарили японский снегоход.
Автор А. Вьюткин
