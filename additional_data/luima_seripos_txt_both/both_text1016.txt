

	Ха̄льӯс район Саранпа̄выл школат музей о̄лы. Тув щалтсамум порат Виктория Валерьевна Хозяинова ёт хо̄нтхатыгласум, тав ань та музейт рӯпиты, ты коныпал ня̄врамыт ханищты. Виктория Валерьевна ма̄ньщи нэ̄, а̄ги о̄парищ наме Качанова. Мēн тав ётэ потрамасмēн, на̄н ань э̄лаль потрумēн ловиньтэлы̄н:– Школант о̄лнэ музеин манах та̄л рӯпиты?

	– О̄влэ̄т тав пēс школат о̄лыс, та школа на̄йн но̄х-ё̄свес. Тувыл 2002 та̄лт музей йильпииг ва̄рыслӯв, школат колнакыл майвесӯв. Матъёмас тамле музей колнак о̄ньщēв, сакати ты хосыт ханищтахтан ня̄врамыт та̄нти культураныл урыл мощ ва̄ӈкве патэ̄гыт. 

	Ма̄ньщи мир пормасыт  акван-атуӈкве са̄в хо̄тпа нё̄тыс – ня̄врам ханищтан ма̄хум, ня̄врамыт, яныгхо̄тпат. Пуссын акван-нё̄тхатым ма̄н яныг тэ̄ла ва̄рсӯв. Ам омам Елена Ефимовна Качанова ты музейт са̄в та̄л рӯпитас, кӯщаиг о̄лыс. Ма̄нь па̄влытт са̄всыр пормасыт атыс – Сӯкырьят, Я̄сунтыт, Саранпа̄вылт, Хо̄рыӈпа̄вылт. 

	Музеювт ань 218 пормас о̄ньщēв – маснут, ла̄гыл маснут, а̄ны-са̄ныт, са̄всыр хусапсовыт, хӯл алыщлан ос во̄раян пормасыт, та маныр пуссын о̄лы. Ты та̄л ма̄нь таквс э̄тпост райо-нув янытыл о̄лнэ школат халт конкурс ва̄раве. Хоты школат щар ма̄к ёмас музей о̄лы, тав та но̄х-паты. Ма̄н о̄с таӈхēв тот касуӈкве, э̄рыӈ хотты места выгӯв.

	– Ня̄врамыт музейн ёхталэ̄гыт?

	– Атхунь ёхталэ̄гыт, пӯмщалахтэ̄гыт, тыт экскурсиял ва̄рыглыянӯв. То̄ва пормасыт урокын тотыглыянӯв, ня̄врамытн сунсыглавет, ка̄сыӈ пормас урыл потрамēв. Ма̄ньщи ла̄тыӈ урок ханищтан нэ̄ Светлана Савельевна Мерова музейт матыр-а̄ти ва̄тихал вуйлы. Ня̄врамытн ла̄тыӈ ханищтанэ̄тэ порат матыр суссылты, тыхал ла̄тыӈ ханищтэ̄гыт. 

	Ты та̄л па̄сыл школавт «Совет бабушек» хо̄нтхатыглап ва̄рсӯв. То̄ванакт яныгхо̄тпанув ёхталэ̄гыт, ня̄врамыт ёт матыр ма̄щтырлэ̄гыт, потрамēгыт.

	– Наӈ хо̄т самын патсын? 

	–Ам тыт, Саран-па̄вылт, самын патсум, школа а̄стласум. Э̄лаль Санкт-Петербург ӯст А.И.Герцен нампа университетт история ос культурология учителиг ханищтахтасум. Ань ты школат ам соссаӈ мир ос ма̄ янытыл о̄лнэ мирыт культураныл урок ханищтэ̄гум. 

	Мēн о̄йкамēнтыл хӯрум ня̄врам о̄нь-щимēн. Яныг пыгмēн Женя Санкт-Петербург ӯст университет а̄стлас, ань Тюмень ӯст рӯпиты. Паша пыгмēн о̄с Санкт-Петербург ӯст ханищтахты, Настямēн школат атыт классыт ханищтахты.

	 

	Мēн Виктория Валерьевна ёт музей колнакн щалтсасмēн. Ам ма̄ньщи ма̄хманув ва̄рыглам пормасыт сунсыгласум, пӯмщаласанум, по̄слысанум. Тав то̄ва пормасыт урыл мощ потыртас. Акв хӯрыг ка̄саласум, китыглахтэ̄гум, маныр совыл ю̄нтым о̄лы, насати, сыг совыл ю̄нтыма. Та ляпат мо̄т хӯрыг хуи, тав ос сорт совыл ю̄нтвес. Тув колас манос сыртэп пинуӈкве ро̄ви. Хӯргыг Елена Ефимовна Качанова ю̄нтыгламаге. Ра̄ктыл ва̄рим пӯтсов лю̄ли, ты ос Я̄сунтыт о̄лум э̄ква Анна Дмитриевна Немдазина тав ва̄рыгламе. Сӯкыръят о̄лум о̄йка Иван Данилович Сайнахов ӯльпа та̄рыл са̄всыр хусапсовыт ва̄рыглам, то̄ванэ о̄с музейн тотвēсыт, тот 

	ты о̄ньщавет.

	Виктория Валерьевна тамле ёмас э̄рнэ тэ̄ла ва̄ри – ма̄ньщи ма̄хманув ва̄рыглам пормасыт мирн суссылты, потырты. Ты я̄тил ма̄ньщи нэ̄тēв щēмьятэ ёт пуста̄гыл вос о̄лы, На̄янэ̄н-О̄тыранэ̄н вос ӯргалаве!

	Светлана 

	РОМБАНДЕЕВА 

	 

	 



В средней школе п. Саранпауль Березовского района много лет функционирует «Музей культуры обско-угорских народов». По словам Виктории Валерьевны Хозяиновой, вначале он располагался в старой школе – деревянном здании. Случился пожар, после которого построили новую школу, где под музей выделили отдельную комнату. Таким образом, в 2002 году его заново воссоздали. Учителя школы принимали активное участие в пополнении фондов. Мама Виктории Валерьевны – Елена Ефимовна Качанова - несколько лет была руководителем этого музея. Собирала экспонаты в ближайших деревнях - Саранпауле, Щекурье, Ясунте, Хурумпауле. Сейчас в фонде насчитывается 218 экспонатов по различным группам – одежда, обувь, предметы быта, деревянная и металлическая посуда, орудия рыболовства и охоты.
Виктория Валерьевна не только возглавляет школьный музей, но и работает учителем культурологии и истории. У нее трое детей – два сына и дочь. Семье Виктории Валерьевны пожелаем здоровья, творческих успехов.
Светлана РОМБАНДЕЕВА  
