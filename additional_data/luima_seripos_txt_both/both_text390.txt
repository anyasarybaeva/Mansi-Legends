
Коми республикат Ижимский районт саран ма̄хум о̄лнэ ма̄т ка̄сыӈ та̄л ойттур э̄тпост «Луд» нампа ялпыӈ хо̄тал ва̄рыглаве. Ты та̄л ма̄н округувныл ма̄ньщит тув о̄с ялсыт. Валентина Дорофеевна Саратина ты ва̄рмаль урыл ма̄ньщи газета ма̄гсыл потыртас:– Ма̄н хӯрум ма̄ньщи Тамара Семёновна Мезенцева, Марина Сергеевна Вынгилева ос ам, Коми республикан «Луд» ялпыӈ хо̄тал янытлаӈкве минасӯв. Ха̄льӯст о̄лнэ творчество центрыт рӯпитан нэ̄т 

	тув во̄виньта̄лвēсыт.  Та̄н тув ялуӈкве ат вēрмысыт. Ма̄н, пенсият о̄лнэ хӯрум э̄ква, тув та минасӯв. Лё̄ӈхув Салехард ӯс та̄ра о̄лыс. Тот Лабытнанги ӯст поездын та̄лсӯв ос станция Ираёль мус йисӯв. Тув ёхтысӯв, матъёмас тот ӯрвесӯв ос Ижма па̄влын тотвесӯв.

	О̄выл хо̄тал ма̄н, мӯй ма̄хум, Мохча па̄выл сунсуӈкве во̄виньта̄лвесӯв. Ма̄н тай, хӯрум ма̄ньщи э̄кват,  юв-хультсӯв. Тувыл о̄йка ма̄н ляльтув ма̄шинал мины, ма̄нав китыглы: «На̄н Ханты-Мансийский округныл о̄лэгы̄н?» Ма̄шинан та̄лттувесӯв, Мохча па̄вылн та тотвесӯв. Та па̄выл школат Раиса Сметанина ос Василий Рочев, ёсал ха̄йтнэ спорт-сменыг, ханищтахтасы̄г. Тот о̄лнэ ма̄хум тыил сака янытлахтэ̄гыт, тэ̄н ханищтахтам школатэ̄н ма̄навн суссылтавес ос экскурсиял ва̄рыглавесӯв. 

	Китыт хо̄тал ялпыӈ хо̄талув та о̄вылтахтас, ма̄н ос тот ма̄ньщи э̄ргыт э̄ргысӯв. Аквамēн Тамара Семёновна туре а̄гмыӈ о̄лыс, э̄ргуӈкве ат вēрмыс. Мēн Марина Сергеевнал  «Со̄выркве» э̄рыг э̄ргимēн, тав ос суссылты, хумус со̄выркве па̄сса саги, хумус па̄сса масы. Ос тувыл «Куккук» китыт э̄рыг э̄ргысмēн. 

	Ӣтипа̄лаг ма̄хум пуссын акв ма̄н атхатсыт, ма̄н о̄с тув ялсӯв. Пуссын нуй сахил, ма̄ньщи супыл масапахтасӯв. Ма̄нав ка̄саласыт, та пӯмщалахтэ̄гыт, та китыглахтэ̄гыт, хотыл ёхтум мӯй ма̄хум. Та̄н ётаныл маткем та по̄слахтасӯв. Та̄нанылн ос пӯмащ, ма̄ньщит хунь ва̄щиньтасыт. Сараныт та̄нки ос щар пуссын саран маснутыл масхатым о̄лсыт. Ос та̄нки ла̄тӈыл потыртэ̄гыт, э̄ргēгыт, йӣквēгыт. Та̄н саран ла̄тӈыл потыртэ̄гыт, ам ты ла̄тыӈ мощ хӯлылум, торгамтылӯм.  

	«Луд»  ялпыӈ хо̄тал урыл са̄всыр финно-угорский ма̄т ань ва̄ве. Тув ёхталам мӯй ма̄хум ма̄навн та̄нки о̄лнэ ма̄нылн мӯйлуӈкве во̄всаныл. Ам амкирот номсэ̄гум, лё̄ӈхув ке ойтвес, ма̄н ялнувӯв. Ижма па̄вылн ма̄нки ялсӯв. Ма̄н пенсият о̄лэ̄в, са̄в олн хунь о̄ньщēв. Спонсор-хо̄тпат такос киссӯв, тув звонитасӯв, тыг звонитасӯв, ювле ла̄ввесӯв, са̄ртын ла̄тыӈ кēтуӈкве э̄рыс. Ма̄нки мувиньтэ̄в, нё̄тнэ ма̄ньщи суп ю̄нтэ̄в э̄лаль тыналэ̄в, тыщир олн сэ̄лэ̄в. Ос ты ё̄рыл э̄лаль о̄лэ̄в. 

	Ижма па̄вылт ма̄н о̄с суссылтап ва̄рыгласӯв, ма̄ньщи пормасыт тот суссылтасӯв. Китгагум ю̄нтум пормасанэ̄н тот тыналасы̄г, ма̄хум такем ёвтсыт. Ам нэ̄матыр ат тыналасум, нас суссылтаӈкве тотыгласум. 

	Ялпыӈ хо̄талт «Хоровод невест» нампа касыл ва̄рыглавес. Тамле пӯмащ кас, а̄гит о̄влэ̄т та̄нки уранылт потыртасыт, тувыл ка̄тыл ва̄рум манос ю̄нтум пормасаныл суссылтасыт. Ос э̄ргысыт, йӣквсыт, хотъют маныр ха̄сы, таи та суссылтас. Ма̄н ётув Салехард ӯсныл ёхталам а̄ги ос касыс, тот китыт места вис. 

	Тох тай ма̄навн ты ялпыӈ хо̄тал сака мӯстыс, ёмащакв мӯйлысӯв, ща̄гтым ювле ёхтысӯв. 

	Ам Валентина Дорофеевна потре ма̄гсыл пӯмащипа ла̄тӈыл ла̄-вилум. Ялпыӈ хо̄талт суссылтап ва̄рыглым ос ма̄ньщи э̄ргыт э̄ргим, ма̄ньщи культурав мо̄т мирн суссылтасаныл. Ос Нё̄р тапалт  о̄лнэ ма̄хум, хумус мӯйлэ̄гыт, та̄н суссыт, тыи о̄с ёмас тэ̄ла. 

	Ты коныпал ам Валентина Дорофеевна самын патум хо̄талыл янытлылум, ты тӯя тав 60 та̄лэ то̄влыс. Ёмас, сымыӈ ла̄тыӈ кēтэ̄гум. То̄рум ёт, О̄тыр ёт, пус ка̄т, пус ла̄гыл вос о̄лы. 

	 



Ежегодно в июле месяце в Ижемском районе  республики Коми проходит традиционный праздник «Луд». И с каждым годом география его участников расширяется, гости приезжают не только со всей республики, но и с соседних регионов. В этом году национальный праздник коми-ижемцев  посетили гости из Югры. Валентина Дорофеевна Саратина, Марина Сергеевна Вынгилева, Тамара Семёновна Мезенцева из посёлка Игрим Берёзовского района стали не только гостями праздника, но и были самыми активными её участниками. На концерте фольклорных коллективов они исполнили мансийские песни «Совыркве» и «Кукук». На выставке-ярмарке декоративно-прикладного искусства представили свои работы. На праздник они приехали в традиционных мансийских платьях, чем и вызвали живой интерес у коми-ижемцев.
В дни народных гуляний мансийские женщины прошли в праздничном шествии, в котором все участники были одеты в традиционные наряды. Посетили они и зрелищное конноспортивное соревнование. С особым интересом наблюдали за обрядовым конкурсом  «Хоровод невест». Интерес к этому  событию добавил тот факт, что в этом году в конкурсе участвовали девушки из соседних регионов. Они рассказали о своих успехах в жизни и в творчестве, представили изделия, сделанные своим руками. А также продемонстрировали свои таланты в танцевальном, театральном, песенном искусствах.
Как отмечают все три участницы республиканского праздника «Луд», дни пребывания в Коми республике были очень насыщенными и интересными. Они с большим удовольствием ещё раз посетят этот праздник.
Автор Л. Теткина   
