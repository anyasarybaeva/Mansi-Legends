
Рēтыӈ ю̄свой э̄тпост Ха̄льӯс район кӯщай нэ̄ Любовь Коротун Саранпа̄вылт о̄лнэ ма̄хум ёт ва̄йхатуӈкве ёхталас. Тав школа ос ма̄нь ня̄врам колыт уральтас. 
Любовь Константиновна Саранпа̄выл мир клуб-колн акван-атыгласанэ. Тав ётэ потыртаӈкве са̄в хо̄тпа тув ёхталас. Любовь Константиновна о̄влэ̄т ювле хультум та̄л сыс ва̄рум рӯпата урыл потыртас. Тувыл ма̄хманув кӯщай нэ̄ са̄всыр ва̄рмалит урыл китыгласаныл. Ос са̄выӈпа̄лэ хум хо̄тпат сорых хӯл пувнэ урыл китыглахтасыт. 
Саранпа̄вылт о̄лнэ хум Николай Николаевич Фролов ла̄выс: 
– Ма̄н я̄вн ка̄сыӈ та̄л сорых, сӯкыр, нялк ос мо̄т са̄всыр хӯлыт сэ̄руӈкве ювыт. Ма̄хум йис та̄гыл хӯл алыщлым о̄лэ̄гыт. Ос юи-о̄выл та̄лытт сорых хӯл щар мощщаг ēмтыс. Таима̄гыс мо̄лты та̄л ты хӯл пувуӈкве хот-по̄илтта̄лвес. Са̄всыр ма̄ныл тыг рыбинспекторыт ёхталасыт. Хотьют пувыглавес, та̄н яныг штраф-олныл хасвēсыт. Ма̄хум тӯйтыглахтым хӯл алыщласыт. Та сыс, хӯл алыщлан общинат сорых э̄лаль тох та пувēгыт. 
Кульпас па̄вылт «Рахтынья» нампа община о̄лы. Та община кӯщаиг Александр Голошубин рӯпиты. Хӯл алыщлан ма̄наныл хускем вēрыста палытэ. Хӯл сэ̄руӈкве па̄гле миннэ порат, та̄н Та̄гт я̄ яныг толгыл лап-то̄варттыяныл. Таима̄гыс Саквъя̄н хӯл ёхтуӈкве ат вēрми. Тувыл ос ань юи-о̄выл та̄лытт туп ма̄нь сорх сэ̄руӈкве Саквъя̄н юв, яныгмаӈкве ат а̄лыми, алыщлаве. Ам таи китыглаӈкве таӈхēгум, хотьютын ты община рӯпататэ уральтаве, ос манрыг та̄нанылн сэ̄рнэ хӯл пувуӈкве ро̄ви, нас о̄лнэ хо̄тпат ос ат та̄ртавет?
Ха̄льӯс район кӯщай ёт Вадим Васильевич Максимов ёхталас, тав ты ва̄рмаль ёмщакв ва̄гтэ, ты урыл тох ла̄выс:
– Александр Голошубин хӯл э̄лаль са̄вмалтан ма̄гыс сорых по̄р аты ос государстван мыг. Таима̄гыс тавēн ты хӯл пувуӈкве ро̄ви. Отчёт-нэ̄паке щирыл тав туп ро̄внэ са̄вит хӯл пуви. Ты коныпал рыбоинспекторыт ва̄тихал таве уральтаӈкве тув ялантэ̄гыт. Ань ты хо̄тал мус нэ̄матыр лю̄ль ва̄рмаль ат хо̄нтвес. Тав матыр ощмар ва̄ри ке, на̄н рыбинспекторн ла̄вēн. 
Тувыл о̄с акв хум потре э̄лаль минас: 
– Николай Николаевич щар со̄ль ла̄ви. Тавēн та я̄ ломт хӯл алыщлан ма̄гыс майвес. Ма̄н ты ва̄рмаль урыл са̄всыр кӯщаитн потырта̄лсӯв, хоталь-а̄ти нэ̄пак хансыгласӯв, ты тэ̄ла хумус о̄лыс, тохи хультыс. Хумус тох ēмтыс, Саквъя̄т, Ма̄нья̄т хӯл сэ̄рнэ порат алыщлаӈкве ат ро̄ви, Та̄гт я̄т ос хӯл алыщлаӈкве та̄ртаве?
Любовь Константиновна ювле-ла̄выс:
– Нан ва̄глын, ты федеральный са̄ккон а̄ти ма̄н пирмайтасӯв. Ты хӯл Голошубин а̄ти такви ма̄гсылэ алыщлы. Тав Тюмень ӯс институт ёт договор-нэ̄пак хансыс. Та институт сорых хӯл са̄вмалтым рӯпиты. Мо̄лалнув ма̄н палтув округ губернаторув Н. Комарова ёхталас. Мēн Шайтанка ос А̄нъя па̄влыгн ялсумēн. А̄нъя па̄вылт Владимир Ендырев мēн ёхтынэ̄мēн кастыл ёмщакв щё̄питахтас. Атхатам ва̄рмалит пуссын тавēн потыртасанэ. Тав ла̄выс, хус та̄л сыс ма̄нь сорых  хӯл сака мощщаг ēмтыс, яныгмаӈкве ат а̄лымēгыт, та̄ра пувавет. Э̄лаль тыщир паты ке, ма̄н хӯл та̄л хультэ̄в. Сорых яныгмаӈкве вос а̄лымас, ты хӯл хотты порат пувнэ ма̄ныл хот-по̄илтта̄луӈкве э̄ри. 
Ты ва̄рмаль щирыл яныг сапра̄ни ва̄рыглан ма̄гыс, губернатор нэ̄ таве округ правительстван ёхтуӈкве ла̄выстэ. Китыт тэ̄ла, ань Николай Николаевич ла̄вум ва̄рмалит урыл китыглахтас. А. Голошубин о̄с тот о̄лыс. Тав тот ты ла̄выс, сорых хӯл по̄р минэ ма̄гыс алыщлы. 
Ты сапра̄ни юи-па̄лт аквты хо̄тал ам Александр Голошубин ёт ва̄щинтахтасум. Ты ва̄рмаль урыл таве китыгласлум. На̄н мēн потрумēн мо̄т газетат э̄лаль ловиньтэ̄н тах.
 
Николай МЕРОВ
 



Глава Березовского района Любовь Коротун с рабочей поездкой посетила сельское поселение Саранпауль. На встрече с жителями глава района рассказала о проделанной работе и о намеченных планах на будущее. На собрании сельчане поднимали вопросы ЖКХ,  здравоохранения, образования. Однако самым больным вопросом был вопрос рыбодобычи. Речь шла о запрете вылова сырка (пеляди) на реке Ляпин местными жителями во время нереста, тогда как община «Рахтынья» вылавливает её в это время  в неограниченных количествах. В результате перегораживания реки Сосьва общиной, сырок не может подняться на нерест в водоёмы выше Саранпауля. И местные жители остаются без рыбы. Глава района пояснила, что у общины государственный заказ на сбор икры пеляди для воспроизводства рыбных запасов. Но она пообещала разобраться в этом деле тщательнейшим образом.
Автор Николай МЕРОВ
