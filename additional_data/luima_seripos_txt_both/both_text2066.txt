

	Ха̄льӯс район Восыӈтӯр па̄вылн ялмум порат ам Светлана Егоровна Истратова ёт хо̄нтхатыгласум. Тав ма̄ньщи нэ̄, а̄ги о̄парищ наме Тасманова, о̄йттур э̄тпос хӯрмит хо̄талэ̄т 1963 та̄лт самын патыс. Светлана Егоровна оматэ намыӈ-суиӈ хо̄тпа о̄лыс – Ирина Ивановна Тасманова, тав ка̄тыл са̄всыр пормас, маснут ю̄нтыс, ма̄щтырлас. На̄н ань э̄лаль Светлана Егоровна потре ловиньтэлы̄н.


		– Омам Неремово па̄вылт 1923 та̄лт самын патыс, а̄ги о̄парищ наме Тыманова. А̄тям Егор Александрович Тасманов, 1933 та̄лт Резимово па̄вылт самын патыс. Тэ̄н о̄лмēн палыт са̄всыр ма̄т выступайтым яласасы̄г. А̄тям са̄ӈквылтапыл та̄ныт са̄ӈквылтас. Ётыл ос Коля а̄пщив са̄ӈквылтас, э̄ргын-йӣквнэ ансамблит ёт акваг яласас. Са̄ӈквылтапыт такви ва̄рыс, омав ма̄гыс ос тумраӈыт ва̄рыс. Омав Венгриян во̄виньта̄лвес, тув ялыс. Тав 2008 та̄лт ма̄ньполь э̄тпост а̄тимыг ēмтыс. А̄тяв ос хосат 1976 та̄лт хотталь щалтыс.

		Ма̄н хо̄т ня̄врам о̄лсув, ань хӯрум хультсув. Яныг увщим Елизавета Егоровна Копатилова Ягрим па̄вылт о̄лы, 1954 та̄лт самын патыс. Тав педучилище а̄стламе юи-па̄лт са̄в та̄л ня̄врам садикт кӯщаиг рӯпитас, ань пенсият о̄лы. Мо̄т увщим Вера Егоровна Полякова ань о̄с пенсият о̄лы. 

		Ам 1981 та̄лт школа а̄стласум, та̄ра рӯпитаӈкве патсум. Совхозт мис поссум, тувыл садикт нянькаг о̄лсум, ня̄врамыт ма̄гыс тэ̄нут па̄йтсум. Мощ ётылнув ос совхозн ювле минасум, тот э̄лаль рӯпитаӈкве патсум. Зоотехникыг паттувēсум, тувыл совхоз кӯщаиг патсум, та порат тот 140 хо̄тпа рӯпитас. Совхозт ам лап-пантме мус рӯпитасум. Ань юи-о̄выл нёлоловхуйплов та̄л ГСМт рӯпитэ̄гум, ла̄ваве «Березовогаз», Ванзетурский газовый участок, газ тэ̄ла палт мастерыг о̄лэ̄гум. 

		– Светлана Егоровна, о̄йкан ёт хо̄т акван-хо̄нтхатасын?

		– О̄йкам наме Алексей Михайлович Истратов. Тав ма̄н ма̄вн Украинаныл комсомольский путёвка щирыл ёхтыс, Белоярск ӯсн кос минас. Мēн Ха̄льӯст акван-хо̄нтхатасмēн, тув минуӈкве ат тахмаяс, ам ётум Восыӈтӯр па̄вылн йис, тыг та о̄лмыгтас. Акван-минасамēн, кол ӯнттысамēн, колув яныг. Ӯйхул о̄ньщēв, пум ва̄рēв, тэ̄пкан хилэ̄в, матыр ӯнттэ̄в. Э̄лнаӈ о̄йкам яныгмам ма̄тэ̄н ка̄сыӈ та̄л яланта̄лсув. Та̄н колта̄гланыл о̄с яныг о̄лыс, ат ня̄врам яныгмасыт. Рӯтанэ пуссын ёмас хо̄тпаквет. Ань омаге-а̄тяге о̄с а̄тимыг. Ма̄н палтув яныгмам ня̄врамыт тув о̄с тотыгласанмēн, Крым ма̄н ща̄рщ ва̄тан ӯщлахтуӈкве ялантасув.  

		О̄йкамēнтыл кит а̄ги о̄ньщимēн. Яныг а̄гимēн Марина Санкт-Петербург ӯст А.И. Герцен нампа университетт филологический факультетт ханищтахтас, та ӯст о̄лмыгтас. Настя а̄гимēн Ханты-Мансийск ӯс педучилищат воспитателиг ханищтахтас, ань тыт садикт рӯпиты. А̄гиягмēн коны-пал ма̄н палтув хӯрум савалап а̄гирищит яныгмасыт. Та̄н ань пуссын янгыт, ханищтахтасыт, рӯпитэ̄гыт. Ань ос кит пыгрищ ма̄н ётув о̄лэ̄г, яныгмēг, савалап ня̄врамыг. Ат апыг о̄ньщимēн – акв а̄гирищ, наме Дарина, ос нила пыгрищ. 

		– Наӈ оматен намыӈ-суиӈ хо̄тпа о̄лыс, улпыл акваг ма̄щтырлас?

		– Омав са̄в маснут, пормас, а̄ныса̄н ю̄нтыглас. Тав ва̄рыглам а̄патэ ань ам палтум о̄лы, э̄ӈкварп а̄па ам ӯргалым о̄ньщилум. Ма̄ньщи супыт, халатыт, ня̄врам ос о̄йка супыт ва̄рыглас, па̄квпалыл ю̄нтыгласанэ. Ань пуссын ам палтум о̄лэ̄гыт. Омав йис потыр са̄в о̄ньщас, э̄рыг ва̄с, э̄ргуӈкве ха̄сыс, тумраӈыл ёнгыс. Ма̄навн пēс пора о̄вылтыт акваг потырта̄лыс. Яныг хо̄нт порат са̄в рӯпитасыт, норыт яктысыт, хӯл алыщласыт. Ла̄гыл маснут ат о̄щсыт, тох хотмус та о̄лсыт. 

		Ам яныгмам порам тай сака пӯмыщ о̄лыс. А̄тяв ёт хӯл алыщлаӈкве ялантасув, толгысув, нялк пувсув. Та порат нялк са̄в о̄лыс. Ща̄нягув-а̄щагув ёт во̄рн ялантасув, на̄йив сартсув, тэ̄натэ̄н акваг нё̄тсув. Акваг лувыл яласасув, ам лувыл яласаӈкве сака тахсум. Лувыӈ сунын ӯнтэ̄гын, та минэ̄гын, хо̄тал ка̄т посты, кон татем нё̄тнэ, лылтуӈкве ёмас. Хо̄тал ӯнтуӈкв паты, тувле нупыл сунсэ̄в, тай о̄с сака нё̄тнэ. Пум тотэ̄в ман на̄йив хартэ̄в. Сака ёмас порат яныгмасув. Ма̄хум пуссын лув о̄щсыт, ань мо̄рсыӈ хо̄тпа о̄ньщи.

		Ма̄н па̄влув сака ёмас па̄вылкве, янытэ̄т вущрам пум яныгми, лылыēпе сыстам. Машинат сака ат яласэ̄гыт. Клубувт манос школавт са̄всыр концертыт ва̄тихал ва̄рыгла̄лавет, янге-ма̄не ма̄н тот пуссын выступайта̄лэ̄в, э̄ргēв, йӣкващлэ̄в. 

		– Юн на̄н ма̄ньщи ла̄тӈыл потырта̄лэгы̄н?

		– А̄ти, ат потыртэ̄в. Ня̄враманум ос апганум ща̄нь ла̄тыӈ ат ва̄гыт. Ам увщим Ягримт о̄лы, нэ̄мхотьют ёт потыртаӈкве. Ня̄врамыт школат ма̄ньщи ла̄тыӈ мощ ханищтэ̄гыт, матыр ул торгамтэ̄гыт. Ма̄нь порат, ам номилум, омам увщитэ, Вера Ивановна а̄квум, ма̄ньщи мо̄йтыт акваг мо̄йтыглас, тав мо̄йт ва̄нэ хо̄тпаг о̄лыс. Та порат тамле ищхӣпыӈ утыт хунь о̄лсыт, тав потранэ-мо̄йтанэ нэ̄мхотьютн ёл ат та хансыглавēсыт. Ягримт о̄лнэ увщим пēс йис потрыт ос мо̄йтыт ва̄г, са̄в пēс хурит о̄ньщи, тав акваг омав ёт о̄лыс. 

		Ань потрумēн та оигпас. Светлана Егоровна оматэ ю̄нтыглам ма̄ньщи супыт но̄х-вис, такви масхатас, о̄йкатэ, ня̄враманэ ос апганэ масхатасыт. Рӯт нэ̄тэ Людмила Савельевна Хозумова супыл о̄с то̄влувес, о̄с масхатас. Кон минасӯв, пуссын по̄слысанум. Ма̄щтыр оматēныл, анēкватēныл ва̄рыглам, ю̄нтыглам супытыл кон маттем та ё̄мыгтасыт, ё̄ӈхатахтыгласыт. Ирина Ивановна ва̄рум тэ̄латэ матъё̄мас ня̄враманэ̄н э̄лаль тотаве, янытлаве. Светлана Егоровнан ам пӯмащипа ла̄тыӈ ла̄всум. Ты я̄тил ма̄ньщи ма̄хуматēнув пуссын пуста̄гыл вос о̄лэ̄гыт, На̄янылн-О̄тыранылн вос ӯргалавет! Пус ка̄т, пус ла̄гыл!

		 

		 

		Светлана Ромбандеева


	 




	В п.Ванзетур Березовского района живет дочь мансийской мастерицы, исполнительницы песен Ирины Ивановны Тасмановой Светлана Егоровна Истратова. Я встречалась с ней, поговорили о родителях, о маме, которая была известна не только в нашем округе. Вот что рассказала Светлана Егоровна:

	- Папа мой Егор Александрович Тасманов родился в д.Резимово 11 мая 1933 года. Мама Ирина Ивановна Тасманова, девичья фамилия Тыманова, родилась в д.Неремово 15 августа 1923 года. Их уже нет с нами, мама умерла в 2008 году, а папы рано не стало, в 1976 году. Мама всегда ездила куда-нибудь, выступала на концертах, пела мансийские песни, играла на национальном музыкальном инструменте – тумране. Однажды по приглашению она ездила в Венгрию, там тоже выступала. И папа в молодости ездил в Ханты-Мансийск, играл на санквылтапе. А потом, видно по наследству пошло, братик мой Николай на санквылтапе исполнял мансийские наигрыши. Музыкальный инструмент санквылтап ос сам изготавливал, и тумран для мамы тоже он делал. Он во всех фольклорных ансамблях выступал, очень часто ездил. Но в 2008 году его не стало. Мама наша очень много шила, мастерила. У меня хранится берестяная люлька (апа), которую она изготавливала. Очень много мансийских платьев шила – женские и детские, рубашки мужские, платки и халаты. Я все себе оставила на память.

	Она очень много рассказывала о том, как они жили во время и после войны. Ни сапог, нечего было обуть на ноги, так и рыбачили. Ловили рыбу, сдавали государству, чтобы хоть как-то помочь фронту. Лес валили, раскорчевывали деревья, восстанавливали поселок.

	В нашей семье было шестеро детей. Нас трое осталось, я и мои сестры, Елизавета Егоровна Копатилова живет в Игриме, Вера Егоровна живет в Березово. Детство наше прошло очень интересно. Папа нас учил рыбачить, ездили с ним на рыбалку, неводили, сосьвинскую селедку ловили. Раньше ее было очень много. В лесу помогали родителям, заготавливали дрова. Мне очень нравилось ездить на лошадях. Сейчас мало кто держит лошадь. А раньше их много было. Возили сено, дрова, едешь домой, солнце светит, так красиво. Наша тётя, старшая сестра мамы, Вера Ивановна, была сказительницей. В детстве она нам рассказывала мансийские сказки. 

	Муж мой родом из Украины, Алексей Михайлович Истратов. Мы уже 34 года живем вместе, неразлучно. На Украину мы раньше каждый год ездили, всегда общались с его родственниками. Их в семье пятеро детей. Родителей мужа уже нет в живых. В Крым ездили, каждое лето отдыхали.

	У нас две дочери. Старшая Марина живет в Санкт-Петербурге. Училась в университете им. А.И. Герцена на филологическом факультете, там и осталась работать. А младшая Настя выучилась на воспитателя в Ханты-Мансиске, живет здесь, работает в садике. У нее трое детей, два сына – Саша и Яша, и доченька Дарина. Мы двух мальчиков взяли приемных, Сашу и Сережу, теперь они живут с нами, растут в нашей семье. Троих приемных девочек вырастили, все уже взрослые, выучились, работают, теперь другие растут.

	Я после школы сразу стала работать, сперва в совхозе дояркой была, потом перешла в садик, нянечкой работала. Там же научилась готовить. Затем обратно в совхоз перешла, была кладовщиком, потом меня поставили бригадиром зоотехником, управляющим. Последние 18 лет работаю в «Березовогаз», мастером по газу.

	Здесь жить мне очень нравится. У нас свой дом, сами построили. Всю жизнь держим скотину, сено косим, есть свой огород. Посёлок наш очень красивый, спокойный, зелени много, машин мало. Часто слушаю пение птиц, такая красота. У нас в клубе иногда устраивают концерты, я тоже там люблю выступать.

	Все в семье Светланы Егоровны надели мансийские платья и рубашки, которые шила её мама – мастерица Ирина Ивановна Тасманова. У реки Северная Сосьва я их сфотографировала. Хорошо, когда в семье хранят память своих родителей, родственников, бережно относятся к вещам, поделкам, созданными их руками. Светлане Егоровне и её семье желаем всего самого доброго, успехов, счастья.

Автор Светлана Ромбандеева  
