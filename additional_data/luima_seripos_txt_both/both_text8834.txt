
Ма̄хум ня̄враманыл ёт пасан ва̄тат ӯнлэ̄гыт, тэ̄пъялэ̄гыт, манарēгыт. То̄­ват ня̄нь тэ̄нутыг ат ло­винь­тэ̄гыт, мори па̄хв­тэ̄гыт, колканын ке паты, са̄ӈхвасэ̄гыт. Кол кӣвырт о̄лнэ нимса­рэ̄кват тай ва̄ӈклыг­тэ̄гыт. 
Акв порат нимсарэ̄ква та ма̄нь ня̄нь та̄ври а̄л­маястэ, номсы: «Ань полщ тотэ̄гум, То̄румн нōх-ха̄ӈхēгум, ёлы о̄лнэ ма̄хманув тох та капыр­тэ̄гыт, ня̄нил па̄хвт­хатэ̄­гыт». 
Ня̄нь та̄ври вистэ, сэ̄­тапэ хосыт но̄х та ха̄ӈхи То̄рум нупыл. Но̄х-ха̄х­нэ̄тэ мус ня̄нэ акваг та яныгми, та яныгми. То̄рум палт ёхтыс, ня̄не янгыг ēмтыс. 
Нимсарэ̄ква лави: 
– Сунсэн, То̄рум о̄йка, ёлы о̄лнэ ма̄хманын хумус танай ня̄нил па̄хвтхатэ̄гыт. Ня̄нь щар ат са̄­ли­тэ̄­гыт, са̄ӈвхияныл, порс вēтран вущкасыяныл. Наӈ, То̄рум о̄йка, тащир ва̄­рен, акв­ман та̄л ня̄нь та̄л вос о̄лэ̄­гыт, савалэ̄гыт. То̄нт ня̄нь тэ̄ну­тыг ловинь­таӈкве тах патыяныл.
Ань То̄рум хот-кант­му­вес: 
– Щар, со̄ль ла̄вēгын.  
Туи ты ēмтыс, раквуӈ­кве та о̄вылтахты, тувыл рēг та ва̄ри. Ня̄ниг яныг­мам пумыт хот та щар­вē­сыт, ма̄хум ня̄нь та̄л та хультсыт. Та̄л сыс ня̄нь уртым тэ̄сыт, ня̄нь та̄л саваласыт. Ос ня̄нил па̄хвтхатуӈкве воссыг ат патсыт, ӯр­галым о̄нь­щуӈкве пат­саныл. 
Татьяна Семёновна Тасманова мōйтэ Л.ТЕТКИНА нэ̄пакн хансыстэ
рисунок из открытых источников в Интернете 



Мансийская сказка
Люди с детьми за стол садятся, кушают, разговаривают. Но некоторые хлеб за еду не считают, если на пол упадёт, пнуть могут. А в доме живущий паук ползает. 
Вот однажды паук маленький кусочек хлеба подобрал, думает: « Я Торуму нажалуюсь, к нему наверх поднимусь, внизу живущие люди так плохо делают – хлеб везде кидают». 
Кусочек хлеба взял, по нитке вверх к Торуму поднимается. Пока поднимался, маленький кусочек хлеба все больше и больше становился, когда к Торуму поднялся, совсем большой стал. Паук говорит: 
– Торум, смотри внизу живущие люди, что делают, хлеб бросают, за еду его не считают, в помои выкидывают. Торум, ты так сделай, пусть год - другой без хлеба поживут, тогда ценить его и уважать научатся. 
Торум рассердился.
– Правду говоришь, так и сделаю.
Лето наступило, то дождь идёт, не прекращается, то сильная жара настанет. При такой погоде пшеница не выросла, люди без хлеба остались. Целый год впроголодь жили, делясь оставшимися кусочками. С той поры люди  хлеб ценят и даром считают.
Сказку, рассказанную Татьяной Семёновной Тасмановой, на русский язык перевела Людмила ТЕТКИНА
рисунок из открытых источников в Интернете 
