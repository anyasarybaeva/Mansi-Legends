

	Мощ мо̄лал товтыл каснэ мирхал ва̄рмаль щё̄пита̄лнэ кӯщаит Ханты-Мансийск ӯст акван-атхатыгласыт. Ма̄н округувныл Алексей Путин – губернатор ва̄ӈын хум, тувыл Борут Нунар – рейс-мирхал Кубок кӯщай хум, Владимир Мелехов – Россият биатлон ва̄рмаль э̄лаль тотнэ кӯщай ва̄ӈын хум ос Спартак Антоненков – «ЮграМегаСпорт» нампа организация кӯщай та̄н о̄лсыт. Югра ма̄т о̄лнэ биатлонный центр каснэ ма̄гыс мӯсхал щирыл щё̄питым о̄лы ма̄н а̄ти, ёхталам кӯщаит уральтасаныл. Та юи-па̄лт та̄н ля̄ххал тотнэ ма̄хум ёт хо̄нтхатыгласыт ос ты урыл потыртасыт.


		Ля̄ххал тотнэ хо̄тпатн Алексей Путин тох ла̄выс: «Округувт каснэ ва̄рмаль ёмасыг мины, ма̄н каснэ хо̄тпанув ма̄ янытыл о̄лыгла̄лум кассылыт ва̄тихал но̄х-патыглэ̄гыт. Ты ма̄т касылын щё̄питахтан хо̄тпанув а̄ти сака хосат, мирхал олимпиада о̄лум порат, Россия ма̄гыс ма̄гылн тагатан са̄в по̄с тотсыт. Та̄н халанылт товтыл каснэ порат Алексей Волков со̄рни по̄с вис. 

		Ма̄н округувт ты каснэ ва̄рмаль акваг э̄лаль тотуӈкве патылӯв. Ань Биатлонный центр ты коны-пал ёмаснувēг ва̄рилув тах. Тахсын лё̄ӈхыт йильпииг щё̄питыянӯв, кина по̄слын ма̄ о̄с ёмащакв ва̄риянӯв тах».

		Э̄лыл ёхталам кӯщаиг Борут Нунар ос Владимир Мелихов каснэ лё̄ӈхыт ос ма̄хум ӯнлын ма̄т ёмщакв уральтасанэ̄н. Тэ̄н ла̄внэтэ̄н щирыл, округт о̄лнэ биатлонный центр каснэ ма̄гыс ёмщакв ва̄рим о̄лы. Тыт о̄лнэ мир мӯй ма̄хум яныг ща̄гтыл ӯрияныл. Ка̄сыӈ хо̄тпан тыт ӯщлахтуӈкве сака мӯсты. Каснэ ма̄хум ма̄гыс маныр э̄ри, пуссын щё̄питым о̄лы. Хотьют ты ма̄гыс яныг рӯпата ва̄рыс, тэ̄н та хо̄тпат сака янытласанэ̄н.

		Сӯкыр э̄тпос о̄выл хо̄талытт товтыл каснэ ва̄рмаль ва̄рнэ хо̄тпат мирхал Конгресс щё̄питэ̄гыт тах. Ты Конгрессн ма̄хум нила та̄л сыс акв щёс акван-атхатыглэ̄гыт. Маныр та̄рвит ва̄рмаль о̄ньщēгыт, ты урыл потыртаӈкве патэ̄гыт ос акван-нё̄тхатым та̄рвитаныл мӯсхал щирыл щё̄питыяныл тах.

		Кӯщай хо̄тпат о̄с акв ва̄рмаль урыл потыртасыт. Каснэ тэ̄ла сунсуӈкве са̄в мир ёхталы. Та̄н ма̄гсыланыл ӯщлахтын кол сака мощща о̄лы. Ань тах ос йильпи колнакт ӯнттуӈкве патавет. Тувыл каснэ лё̄ӈх, суснэ ма̄ ос кина по̄слын ма̄ я̄нас щалтнэ ма̄л щё̄питаве. Пуссын ты ва̄рмолит ма̄хум ща̄гт ма̄гыс щёпитавет.

		 

		Николай МЕРОВ

 



В Ханты-Мансийске прошла пресс-конференция, в которой приняли участие заместитель Губернатора Ханты-Мансийского автономного округа - Югры Алексей Путин, рейс-директор Кубка мира Борут Нунар, вице-президент по развитию и спортивным технологиям биатлона Союза биатлонистов России Владимир Мелехов, директор АУ «ЮграМегаСпорт» Спартак Антоненков.
В ходе прямого общения гости подчеркнули положительную динамику развития биатлонного центра в автономном округе. Также они отметили высокий уровень подготовки югорских спортсменов. Некоторые из наших спортсменов на зимних Олимпиаде в Сочи показали достойный результат, пополнив копилку сборной медалями. Алексей Путин сказал: «Биатлон был и будет приоритетным видом спорта в Югре. У нас есть планы по развитию биатлонного центра. Требования к биатлону растут, это касается новых дистанций, трасс и видеотрансляций. Мы намерены и в дальнейшем внедрять самые передовые мировые технологии».
Экспертная комиссия в ходе проверки подтвердила, что биатлонный центр имеет лицензию А, а это значит – в Ханты-Мансийске можно проводить любые соревнования международного уровня. В округ как спортсмены, так и гости с большой радостью приезжают на соревнования. Стадион технический оснащён на сто процентов. Для подготовки спортсменов к соревнованиям есть все необходимое оборудование. Гости поблагодарили жителей округа за теплый прием, а также организационный комитет за проделанную работу.
Николай МЕРОВ
