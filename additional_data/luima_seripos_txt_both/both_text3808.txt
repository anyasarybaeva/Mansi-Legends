

Ма̄ньщи поэтув Юван Николаевич Шесталов ты та̄л лӯпта э̄тпос ва̄т нупыл титыт хо̄талт 80 та̄лэ то̄влынув. Ты щар о̄выл ма̄ньщи поэтув, тав стихыт, потрыт ма̄ньщи ла̄тӈыл хансыс. Ётылнув рущ ла̄тӈыл хансуӈкве патыс. О̄выл нэ̄паке «Ма̄кем ат» 1958 та̄лт та̄ратавес. Тот такви ма̄тэ урыл стихыт хансыс.

Ань ма̄н «Са̄йкаланэ э̄рыг» нампа нэ̄пакēт хансым стиханэ газетан ва̄риянӯв. Ты стиханэ 1965 та̄лт нэ̄пакыг ва̄рвēсыт. Поэма о̄влэ №12 газетат хансым о̄лы.

	 


Атыт э̄рыг

		 

		Ты йис коит яныгмēгыт 

		Щармат рēгыӈ нёхыс питит. 

		Мана сав та̄н ва̄щинтэ̄гыт?

		Та̄н ат ва̄гыт турман ӣти,

		Хунь Мēӈкв хольт во̄тас кисги, 

		Хунь кол а̄ви коны-па̄лыт 

		А̄мприщ щармат ня̄врам щисги. 

		Та̄н ат ва̄сыт тамле ӣти! 

		Тусӈыг ēмтнэ мус ань та̄н 

		Нёвитавет, ханищтавет.

		 

		Тусӈыг ēмтнэ мус ань та̄н 

		Ка̄товлыл ва̄нтыглавет.

		Та порат со̄ль та̄н ат ва̄гыт: 

		О̄лтул саве мана яныт.

		Хумус ня̄нь но̄х-янмалтаве, 

		Во̄иӈ хӯлкве алыщлаве, 

		Мана савыл, мана ё̄рыл

		Йильпи ӯс но̄х-ӯнттыглаве — 

		Та порат со̄ль та̄н ат ва̄гыт!

		 

		Со̄рни хо̄тал-на̄й коны-пал 

		Сэ̄мыл сампа щахыл о̄лы;

		Лаве ёхты — мирая̄лы,

		Щармат хо̄мщил са̄лая̄лы,

		Сымын та̄ра раквыл па̄сги, 

		Во̄йкан хумпыл А̄сыт щасги.

		Ат вēрмēгын ке — ловтавен,

		Овнэ витыг ва̄рапавен!

		А̄ти, а̄ти! Ат таӈхēгум

		Вольгын вит хольт овуӈкв!

		Нēрыӈ хумп ляльт ща̄вгын

		                                               хумпыл

		Э̄ри ювле, ювле ща̄вгункв!

		Э̄ри хумплуӈкв, э̄ри ща̄вгуӈкв!

		Во̄рая̄лум тыныӈ ща̄нькем, 

		Алыщла̄лум тыныӈ та̄нкем 

		Сымумт во̄е пувтмыглахты, 

		Какрумт во̄е нёвумтахты.

		Рӯпата нэ̄ ёмас ка̄сэ

		Aм палтум со̄ль во̄е хорги, 

		Хо̄тал хольт со̄ль во̄е ларги!

		 

Хо̄тыт э̄рыг

Ам хотъют!

1

		То̄румхарын хо̄тал 

		Уи со̄рни товлыл.

		Ӯльпат тэ̄лнэ ма̄гыс,

		Тӯйткве толнэ ма̄гыс, 

		Ма̄хум мовиньт ма̄гыс

		Хо̄тал но̄х-тыламлы...

		 

		Витыт сорт хӯл ялы,

		А̄ньтыӈ пуӈке кивтым; 

		Пумыӈ ва̄тан ро̄ви — 

		Тот хансаӈ сыс сове

		Тӯйты пумыт халт,

		Аста̄л алыщ ӯри...

		 

		То̄ргын сымпа щапак 

		Ов ёт щармат ха̄йты, 

		Ха̄йты тав и ва̄гтэ: 

		Витыт сорт хӯл о̄лы.

		Кулак хольт тав ня̄лыӈ.

		Уюӈкв, оюӈкв э̄ри ...

		 

		Во̄рыт хо̄хра ра̄ты, 

		Щармат кēрщак нёлыл 

		Йӣв сӯл ёлы-па̄лыт 

		Кинсы, хо̄нты ня̄руй.

		Йӣвыт лылтнэ ма̄гыс

		Во̄рыт хо̄хра ра̄ты...

		 

		Во̄рыт о̄лнэ кӯщай

		Пил тэ̄нэ юи-па̄лт 

		Товыӈ йӣвын ха̄ӈхи 

		Янгуй во̄иӈ сысын 

		Порыгманэ ма̄гыс,

		Сове а̄ӈхнэ ма̄гыс...

		 

		Со̄рни хо̄тал посты,

		Сорт хӯл алыщ ӯри, 

		Хо̄хра йӣвыт ӯри, 

		Во̄рто̄лнут — во̄р кӯщай. 

		Хо̄тал пӯмщалылум, 

		Хо̄хра ӯргалылум,

		Сорт хӯл алыщлэ̄гум,

		Ӯй ке ва̄гылттэ̄гум, 

		Ма̄хум атапēгум,

		Ӯй йӣкв о̄вылтэ̄гум... 

		Ам ос аман хо̄ӈха?!

		 

2

		Aм хо̄ӈха?

		Пēс йис нēлмыӈ уркыт 

		Тамле мо̄йтсов уис:

		Э̄рттам ва̄ӈныг халыт 

		Потрыӈ сӯпум луйги,

		Лэ̄л * хум кит ва̄ӈнагум 

		Ӯлщ хольт та нямрēга, 

		Э̄тпос кит самагум 

		Вильтумт хунь сунсэ̄га, 

		Я̄ӈкыл по̄лим ма̄глумт

		Тот та тэ̄н постэ̄га.

		 

		Тӯйтыӈ тэ̄лы ёхты — 

		Ӯльпаг ēмтапēгум, 

		Щармат я̄ӈкыӈ ӯльпа 

		То̄ргим лю̄лянтэ̄гум,

		Хо̄тал ӯрантэ̄гум.

		Нэ̄ хольт тав мовалы:

		Сымум но̄х-лылаи, 

		Порыгпанэ э̄ква 

		Хольт тав но̄х-са̄йкалы.

		 

		Лылыӈ товкенумта 

		Па̄квыт яныгмēгыт,

		Атыӈ, во̄иӈ паквсамыт

		Ла̄щлакв понсантэ̄гыт.

		Вос кос йӣв сӯл кēрщиӈ —

		Йӣв сӯл ёлы-па̄лыт 

		Ё̄р хум сымум ра̄ты,

		Во̄иӈ, тэ̄пыӈ па̄квыт

		Яныгмēгыт ка̄тумт.

		 

		Ма̄кемн ёхты тӯя,

		Суйми йӣквнэ суе —

		Э̄лумхо̄ласыга 

		О̄ста ēмтапēгум,

		Мо̄лал по̄лям э̄ргум

		О̄ста о̄вылтэ̄гум,

		Югра нампа ма̄кемт

		О̄ста ё̄мыгтэ̄гум.

		 

		Мо̄йтыт мо̄йтыглаве: 

		Тащиӈыга * о̄лсум —

		Нё̄р хольт со̄рни соргыс, 

		Во̄рыт нёхыс поргыс, 

		Ӯльпат лэ̄ӈын ёнгыс, 

		Ма̄кем са̄лыл контгыс... 

		Са̄лыт, лэ̄ӈныт, нёхсыт

		Тӯйт ёт патыгласыт.

		 

		Войкан то̄румхарныл

		Хунь ос ёхты таквсы, —

		Ӯльпаг ēмтапēгум,

		Я̄ӈкыл масхатэ̄гум,

		По̄льнэм э̄лы–па̄лыт

		Рӯпат мир атэ̄гум. 

		Маныр товумт понсыс,

		Маныр ка̄тум сэ̄лыс –

		Мирумн ля̄галылум,

		Мирумн маяпилум!

		 

		Ва̄тахумит йисыт:

		Хотьют алы па̄лныл,

		Хотьют холы па̄лныл.

		Сымум тащ* та̄н висыт,

		Са̄всыр тын та̄н мисыт

		Рӯпатрищум ма̄гыс.

		 

		Хотьют лавыӈ ка̄тыл

		Сымум палт ханаи:

		Сымум щармат щахыл,

		Щахыл хольт мираи;

		Щакариӈ тованум

		Ня̄лыг ēмтапēгыт,

		Ё̄рыл хораēгыт…

		Ам хо̄ӈха?

		Пуӈкум вит хольт ё̄ӈхи,

		Пуӈкум щармат во̄ӈха.

		 

		Tо̄pac карсыт пупгыт 

		Номтумн исапēгыт.

		— Молях пӯри ва̄рен! —

		Пупгыт ля̄галэ̄гыт.

		   А̄ньтыӈ войкан са̄лы 

		   Ялпыӈ ма̄н ва̄нттэ̄гум,

		   Нарыӈ-йирыӈ ма̄квен 

		   Ӯй кēлп та̄ратэ̄гум,

		   Ялпыӈ а̄хвтас вильтыт 

		   Кēлпыл сартыянум,

		   Со̄рни на̄й а̄ӈкв сыме 

		   По̄йкыл по̄икщилум,

		То̄рум о̄лнэ со̄тум

		По̄йкыл кинсантылум. 

		Пуӈкум щармат во̄ӈха, 

		Пуӈкум вит хольт ё̄ӈхи...

		Ам ань аман хо̄ӈха? 

		Школа-интернатыт 

		Ханищтахтын ня̄врам.

		Школа-интернатыт 

		Товыл ва̄ри номтум,

		Ё̄рыг ēмты ка̄тум, 

		Тохтыглаве ма̄глум, 

		Мӯтраӈ нэ̄пак по̄сыл 

		Ма̄та̄л ма̄кем ва̄глум... 

		 

		Ам ань аман хо̄ӈха?

		Ленин ма̄нь апыгрищ.

		О̄лэ̄гум ёрыӈыщ.

		— Пӯмащипа, Ленин! 

		Пӯмащипа, Ленин! — 

		Ма̄ньщи сымум ла̄ви.

		— Пӯмащипа, Ленин! 

		Э̄ргум я̄ хольт ови, 

		Ма̄кем хосыт тови,

		Юртыӈыщ о̄луӈкве

		Э̄ргум ма̄ мир во̄ви!

		 

		Ленин ащо̄йкамын 

		Сымум са̄йкатавес,

		А̄с хольт овнэ э̄ргыл 

		Сымум маяпавес.

		— Пӯмащипа, Ленин! 

		Э̄ргум ови, ови,

		Э̄ргум ха̄п хольт тови!

		 

3

Э̄лумхо̄лас нам

		Майвēсум ке э̄лумхо̄лас намыл, 

		Вēщкатыг ман а̄ти нам

		                                        о̄ньщилум?

		Э̄рыӈ кӯвыщ хольт таве

		                                    но̄х-масылум,

		Рēгыӈыг ēмты — таве

		                                    вощкасылум?

		Э̄рыӈ таве тӯйт хольт

		                                        алыглылум,

		Манос тыныӈ ща̄нь хольт

		                                      янытлылум?

		Э̄лумхо̄лас нам...

		Манахурип ам?

		   Э̄рыӈ ка̄тум выг

		   Пēлпа сырай, ня̄л...

		   Рӯт ат ва̄тал пыг

		   Мирын лю̄щ-сав мыг,

		   Витыг ва̄ри ма̄,

		   Ēмты ащирмаг?

		Э̄лумхо̄лас нам...

		Манахурип ам?

		Са̄с кол ӯнлум ма̄т

		Ӯнттэ̄гум а̄хвтас кол,

		Ха̄йтнэ яныг ӯй

		Хуюптылум ёл.

		   Карыс э̄тпос палт

		   Тыламлэ̄гум ам,

		   А̄гим пыгум хольт

		   Мыглум щунил ма̄м.

		   Э̄ри номсахтуӈкве:

		   Манахурип ам?

		 

		То хум щунь-со̄т тэ̄лты,

		То хум юртэ алы.

		Са̄всыр э̄лумхо̄лас 

		Ма̄квет о̄лыгла̄лы!..

		Вēщкат хо̄тпа намыл 

		Сымум вēскалэ̄гум, 

		Э̄лумхо̄лас намыл 

		Лё̄ӈхум коянтэ̄гум.

		 

4

		Хо̄ӈха ам?

		Ам э̄рыӈ сэ̄мыл вильтуп хум: 

		Рēгыӈ Африкат о̄лы о̄лнэ ма̄м.

		Сэ̄мыл ка̄тум нёвсы

		                        щармат щарим пум,

		Йӣвыт палыт ню̄нсы

		Щармат нёвсын пум. 

		Са̄всыр атыӈ тэ̄нут,

		                              са̄всыр атыӈ пил 

		Карыс йӣвытт ханы...

		Ма̄кем щармат а̄ны!

		Ка̄тум тыкос ню̄нсы —

		                         ка̄тумн нуса сунсы.

		Тащиӈ войкан мирын

		                          ма̄кем та̄ще виве...

		Ма̄кем лю̄ньщиӈ саве

		                      а̄нумн, анумн миве...

		То̄нт лю̄лēгум но̄х,

		Воритотнэ лё̄х 

		Хосыт мир во̄вēгум.

		Мир ам ётум юв.

		Лумумба ёт юв.

		   То̄нт ам пувумтавем,

		   Кēрыл мастапавем,

		   Кēрыӈ-та̄рыӈ хо̄мщил 

		   Ам та ра̄тантавем,

		   Ла̄глыл ялыглавем,

		   Лумумбаг ла̄выглавем.

		   Туп ам самум сунсы 

		   Со̄рни хо̄тал нупыл,

		   Туп ам номтум ню̄нсы 

		   Коммунизма нупыл...

		 

		Хо̄ӈха ам?

		Ам э̄рыӈ войкан вильтуп хум:

		Тӯйтыӈ лӯи ма̄квет о̄лы о̄лнэ̄ ма̄м.

		Войкан ка̄тум нёвсы

		                       Щармат тӯйтыӈ пум,

		По̄лям ма̄кемт кинсы

		                                   на̄ил тэ̄нэ вит,

		А̄ньтыӈ са̄лыт ӯри,

		                             ӯнтты рēгыӈ кол,

		Хӯлыӈ а̄рпи ва̄ри ,

		                                патты во̄руй ёл.

		Ёнги, йӣкви, э̄рги

		                                 лӯи ма̄ хум ка̄т,

		Йильпи, щуниӈ о̄лтул

		                               ӯнтты лӯи ма̄т!..

		Коммунистаг ам ке тэ̄лсум:

		Вос кос хо̄т ань сымум о̄лы —

		Кубат ман Америкат,

		Лӯи манос Алы ма̄т; 

		Коммунистаг ам ке тэ̄лсум:

		Сымум воритоты,

		Кинсы мирум со̄тэ!

		 

*таэ̄ква (ред.)

*пӯӈыӈыга (ред.)

* тащ-пӯӈ (ред.)

 



Ловиньтым-ӯщлахтн - Литературная страница