
Нэ̄пак хансум французский хум Антуан де Сент-Экзюпери ня̄врамыт ма̄гыс хансыглам «Маленький принц» нэ̄паке са̄в ла̄тӈытын толмащлавес. Тынакт ос ма̄н, ма̄ньщи ма̄хум, сака ёмас ля̄ххал хӯнтамласӯв – ты ёмас, пӯмыщ нэ̄пак ань ма̄ньщи ла̄тӈыл ловиньтаӈкве вēрмēв. 
«Маленький принц» нэ̄пак ма̄ньщи ла̄тӈыг «Лӯима̄ сэ̄рипос» газета кӯщай ва̄ӈын нэ̄, журна­лист Галина Кон­дина тав толмащластэ, «Ма̄нь хо̄н­кве» намаястэ. Ты нэ̄пак ка̄салан ма̄гыс ма̄хум Ханты-Мансийск ӯст «БуквА» нампа колн атха­тыг­ласыт. 
Антуан де Сент-Экзю­пери нэ̄паке о̄выл щёс 1943 та̄лт английский ос французский ла̄тӈыгл та̄ратавес. Та па̄сныл 300 арыгтем ла̄тӈытын толмащлавес. 
Галина Рудольфовна ла̄выс: 
– «Маленький принц» нэ̄пак толмащлан проект тармыл Швецият о̄лнэ учёный хум Яир Сапир пуӈктоты. Тав са̄в та̄л мощщаг хультум мирыт культураныл ханищты, финно-угор ла̄тӈытыл пӯмщалахты. Тувыл «Edition Tintenfass» нампа нэ̄пак ва̄рнэ колт рӯпитан немец ма̄хум ёт ты нэ̄пак Россият о̄лнэ финно-угорский ла̄тӈы­тын толмащлаӈкве по­тыртахтас. 2021 та̄лт Антуан де Сент-Экзюпери нэ̄паке удмуртский, эр­зян­ский, марийский ос саран ла̄тӈытыл та̄рата­вес. Нэ̄пакт о̄лнэ хурит ты писатель хум такви хуньт по̄слысанэ.
Мо̄лты порат лингвист Василий Харитонов а̄нум китыгластэ, ты нэ̄пак ма̄ньщи ла̄тӈыг толмащ­лаӈкве ам ка̄са­щēгум ман а̄ти. Ам номтум па­тыс, нэ̄пак толмащлаӈкве вуйха­тасум. 
Та̄л охса сыс хассум, то̄ва ла̄тӈыт урыл ном­сахта­сум. То̄ва ло̄мтыт толма­щлаӈкве рӯпатаӈ о̄лыс, юн а̄тям акваг китыгласлум: «Тыи-таи ла̄тыӈ ман потыр-охса ма̄ньщи ла̄тӈыл хумус ла̄внувын?». Тав ювле ла̄ви, тох толмащлым тор­гам­тахты. А̄тямн та­хо­льт нё̄твēсум. Ань «Ма̄нь хо̄нкве» нэ̄па­ку­мēн ва̄рвес, юв тоты­слум, а̄тямн мислум, вос ловиньтытэ. 
Нэ̄пак хансум хум урыл
Ты французский писатель ос поэт хум Антуан де Сент-Экзюпери 1900 та̄лт Францият самын патыс. 1926 та̄л па̄сныл стихыт хансыс, нэ̄пакыт та̄ратас. «Маленький принц» нэ̄паке ня̄врамыт ма̄гыс хансы­стэ кос, ос тот потыр о̄лупса урыл мины – юртыӈыщ о̄луӈкве э̄ри, э̄лумхо̄лас тактерище ос э̄рупса та̄л ул вос о̄лы, ляпа ма̄хманэ ул вос тыпылтыянэ. Ма̄нь хо̄нкве космос янытыл яласы, са̄всыр планетат палт хо̄иглы, Земля планетан о̄с ва̄гылса̄лыс. Хотьют ёт акван-хо̄нтхаты, о̄лупса урыл потрами, э̄лумхо̄лас ва̄рнэ тэ̄ланэ урыл номсахты. 
Хум ты нэ̄пакēт тох хансыс: «Яныгхо̄тпат о̄влэ̄т пуссын ня̄врамыг о̄лсыт, ань мо̄рсыӈ хо̄тпа ты урыл номитэ».
Антуан де Сент-Экзюпери товлыӈха̄пыл яласас. 1944 та̄лт о̄йттур э̄тпос 31 хо̄талэ̄т товлыӈха̄пыл тыламлас, хот-тыпыс. Ётыл товлыӈха̄пе нё̄рыӈ ма̄т хо̄нтвес, тот хо̄т нё̄рн пēлхатам, хум а̄тимыг ēмтыс.
Матъёмас Галина Рудольфовна ты пӯмыщ нэ̄пак ма̄ньщи ла̄тӈувн толмащластэ, ань таве ща̄г­тым ловинь­таӈкве вēр­милӯв. Ты я̄тил ма̄ньщи нэ̄к­вен пӯма­щипа ла̄тыӈ ла̄вēв, иӈ са̄в ёмас нэ̄пак ща̄нь ла̄тӈувн вос тол­мащлыянэ. То̄рум ёт, О̄тыр ёт, пус ка̄т, пус ла̄гыл вос о̄лы!
Светлана РОМБАНДЕЕВА



В Ханты-Мансийске в библиоруме «Буква» состоялась презентация книги «Мань хонкве» на мансийском языке – перевод книги Антуана де Сент-Экзюпери «Маленький принц». Переводчиком выступила наша коллега, заместитель директора мансийской газеты «Луима сэрипос» Галина Кондина. В книгу включены рисунки самого Антуана де Сент-Экзюпери.
Автором проекта по изданию книги «Маленький принц» на различные языки является лингвист Яир Сапир из Швеции. Он много лет занимается исследованием культуры малочисленных народов России, интересуется финно-угорскими языками. Яир Сапир предложил немецкому издательству «Edition Tintenfass» проект по переводу «Маленького принца» на финно-угорские языки России. Книга переведена более чем на 300 языков мира.
Галина Кондина рассказала, как проходила работа над переводом:
– В 2021 году «Маленького принца» перевели на многие финно-угорские языки – марийский, удмуртский, коми и другие языки. Мне в прошлом году позвонил лингвист Василий Харитонов, поинтересовался, могу ли я перевести «Маленького принца». Я тогда была на больничном, времени немного больше было, взялась переводить.
По международному проекту эту книгу напечатали в Германии. Вместе с рисунками книга получилась около ста страниц. Когда переводила, были затруднения, сложные термины и фразы, которые надо было перевести на мансийский язык. Хорошо, что мой папа всегда был рядом со мной, он мне помогал с переводом. Когда я получила книгу «Мань хонкве», принесла домой, говорю ему, вот теперь читай книгу на родном языке.
Мы, сотрудники Объединённой редакции национальных газет «Ханты ясанг» и «Луима сэрипос», рады, что сделана такая большая работа по сохранению и развитию мансийского языка. От всей души поздравляем Галину Рудольфовну, желаем не останавливаться на этом, дальнейших творческих успехов!
Светлана РОМБАНДЕЕВА
