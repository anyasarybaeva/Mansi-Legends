
Мо̄лалнув ХантыМансийск ӯст Алексей Путин, губернатор ва̄ӈын хум, ля̄ххал тотнэ хо̄тпат ёт хо̄нтхатыглас. О̄влэ̄т ня̄врамыт туи ӯщлахтын урыл потрув минас.
Тав ла̄выс: «Ты та̄л ня̄врамыт ӯщлахтын ма̄гсыл округ бюджетныл 700 млн. солко̄ви майвес. Та олнытыл вожатыиг рӯпитан ма̄ньла̄т ма̄хум тах ойтавет. Тыгыл э̄лы ма̄н тотыглан ня̄врамыт э̄ла-юв ялнэ лё̄ӈханыл ос тот о̄лнэ хо̄таланыл о̄с ты олныл ойтавет.
Тувыл округувт ня̄врамыт пуста̄гыл яныгман ма̄гсыл матыр-а̄ти пуссын ва̄руӈкв э̄ри. Ня̄врамыт ӯщлахтын колытт лēккарыт вос рӯпитэ̄гыт. Тэ̄нут па̄йтнэ ма̄т сыстамыг вос о̄ньщавет. Ты ва̄рмалит пуссын ня̄врамыт ӯщлахтын э̄лы-па̄лт уральтыянув. Ма̄н са̄в рӯпата ва̄рēв, ня̄враманӯв ӯщлахтын хо̄таланыл ёмасыг вос о̄лэ̄гыт».
Э̄лаль кӯщай пусмалтахтын колыт урыл потре о̄лыс: «Ань пӯльницатт са̄всыр специальность щирыл рӯпитан лēккарыт щар ат то̄вылхатэ̄гыт. Хумус ань ла̄ваве, ат та̄л сыс ёмас, яныг пӯльница ӯнттаве. Акв та̄л сыс таве са̄всыр а̄гм пусмалтан йильпи пормасыл ёвтаве. Тот рӯпитан ёмас лēккар ханищтан ма̄гсыл ловмантем та̄л э̄ри. Таи ёмас, ма̄н ма̄ньлат ма̄хманув лēккарыг ханищтахтын ма̄гсыл са̄в нё̄тмилыл ва̄риянӯв. Са̄всыр нё̄тмил-олныл ойтыянӯв. Тувыл рӯпата олныт о̄с ёмщакв но̄хнё̄тсанӯв».
Хӯрмит потре садикыт урыл о̄лыс: «Ань ма̄нь ня̄врамыт о̄щнэ колыт ат то̄вылхатэ̄гыт. Хуньт пēс садикыт мо̄т колыг ва̄рыглавēсыт. Таима̄гсыл ань йильпи садикыт ӯнттуӈкв э̄рēгыт. 2013 та̄л сыс округувт нила яныг садик пӯнсаве. Тув са̄т со̄тыра ляпатем ня̄врам ялантаӈкве вēрмēгыт. 2014-2015 та̄лыг сыс о̄с аквта са̄вит ня̄врам ма̄гсыл акв тамле са̄т кол округув янытыл ӯнттаве».



Заместитель губернатора ХМАО-Югры Алексей Путин рассказал журналистам о мероприятиях, которые запланированы на 2013 год – в «Год добрых дел в Югре».
