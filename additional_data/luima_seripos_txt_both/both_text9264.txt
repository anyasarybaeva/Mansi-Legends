
Туи рēгыӈ хо̄талт Охсар со̄юм ляпан вит аюӈкве ёхтыс. Со̄юм овты, мулумлахты, э̄рги, ма̄нь хумпыл ёнги. Охсар со̄юмн ла̄ви: 
– Витын такем атыӈ, пӯмащипа наӈын, со̄юм. Наӈ маныр урыл тох суиӈыщ э̄ргēгын?  
– Ам та урыл э̄ргēгум, – со̄юм ювле потырты, – ам по̄лям, сыстам вит я̄н тотэ̄гум. Я̄т кӯмхӯл ос нялкыт вос о̄лэ̄гыт, та̄­нанылн сыстам вит сака э̄ри.   
– Наӈ такем ма̄нь ос таяныт э̄рнэ ва̄рмаль та ва̄рēгын, – о̄щатахтым Охсар ла̄ви.
– Ам ва̄глум, ам ё̄р, ам кос ма̄нь ос а̄хв­тасыт хот-виӈкве, амки ма̄гсылум лё̄ӈх хот-сыс­тамтаӈкве вēрмēгум, - со̄юм ля̄галас.
Аман хотыл вуйхатам, хотыл патум яныг а̄хвтас со̄юмт хуи. Со̄юм таве такос туясытэ, тувыл по̄хын поварттаӈкве ат вēрмитэ.
– Ам наӈын нё̄тэ̄гум, – Охсар ла̄ви. 
Порыгмас, а̄хвтас а̄л­маястэ, я̄ ва̄тан вущ­каса­стэ. Та юи-па̄лт Охсар ка̄сыӈ хо̄тал со̄юм палт ёхталас, лё̄хныл яныг а̄хвтасыт хот-виӈкве нё̄тыс. Та па̄сныл со̄юм витэ ка̄сыӈ хо̄талныл атыӈнувег ēмтыс.
Таквсы пора ёхтыс, са̄всыр лӯптат ё̄ӈхим ма̄н ёл-патыгласыт. Охсар ты лӯптат лэ̄гēтыл хот-хосувлыянэ ос ля̄галы: 
– Со̄юм ул па̄ӈктэ̄лына, вит сыстамыг вос о̄лы. 
Нэ̄мат хоса а̄ти, тӯйт патыс. Яныг я̄т, тӯрыт я̄ӈкыл тув-по̄львēсыт. Охсар со̄юм палт акваг ёхтыгпа̄лы, китыглахты: 
– Я-та, а̄пщи, ат по̄ль­вēсын?
Со̄юм ювле потырты:  
– А̄ти, Охсар, тӯйт ёлы-па̄лт а̄нумн ёмас. Хара­мат, хо̄т во̄т во̄ты, тот я̄ӈк по̄ляса̄лы. Ам яныг хум­пыл я̄ӈк хот-сакватылум, молях ха̄йтэ̄гум, ат по̄ля­вем. 
Акв ащирмаӈ хо̄тал Охсар со̄юм палт ёхтыс, таитэ ат суйты. Таве такос во̄витэ:
– Со̄юм, манрыг наӈ ат суйтыглэ̄гын? 
Со̄юм ворил суйты:
– Овуӈкве воссыг ат вēрмēгум. Ам щама ты по̄лявем. 
Охсар тавēн агт пиным ла̄ви: 
– Наӈ ха̄йтэн, ха̄йтэн, мо̄щерт тӯя ты о̄вылтах­ты, ул вос по̄лявен.  
Со̄юм воссыг ат суй­тыс, хо̄т тӯйтыл лап та во̄таставес, та ма̄т тав та по̄львес. Охсар со̄юм ва̄та хосыт молях тыгле-тувле та ха̄йтыгты. Тав сака пилыс, со̄юм лап ул вос по̄ляве. Я̄ӈк тармыл хуяс, такви ёлы-па̄лэ̄н ка̄­танэ, лэ̄ге пинсанэ, со̄юмн рēгыӈ вос о̄лыс. Такос со̄юм во̄выстэ, ё̄р та̄л хультыс, ёл та оилматвес.     
Но̄х-са̄йкалам со̄юм Охсарн ла̄ви: «Но̄х-ква̄­лэн, Охсар, наӈ ё̄р, ха̄й­тыгтэн-ха̄йтыгтэн, ул вос по̄лявен. Наӈ а̄нум вēс­ты­слын».
Охсар тав ла̄тӈе хӯн­тамластэ, но̄х-лю̄люӈкве кос кусыглас, сове я̄ӈкын тув по̄лима. Та̄кыщнув хасумтахтас, я̄ӈкын по̄­лим сов-ло̄мтэ хот-ма­нумтахтас, тот та хультыс.
Я-та, во̄р хосыт та ё̄ми. Са̄кваляк таве ка̄саластэ, та̄кыщ ро̄ӈхуӈкве о̄выл­тахтас, во̄рт о̄лнэ ӯит пуссын вос хӯлэ̄гыт: 
– Сунсэ̄н, манхурип Охсар нё̄тта̄л! Пунанэ хот-патмыт, Охсар сахитэ хащлум!
Охсар хот-рохтыс, ань во̄руитн ты ка̄салаве. Во̄рт во̄ӈхан хот-тӯйт­хатас. Туп ӣти во̄ӈха­ныл кон-ква̄ллас. Пилым о̄лыс, во̄руит таве ка̄­салыяныл ос мувиньтаӈ­кве патэ̄гыт. Акв хо̄тал Охсар со̄юм турсуе хӯлытэ: 
– Охсар,  нё̄тэн! – со̄юм таве нё̄туӈкв во̄витэ. 
Охсар та̄ра руматэ палт ха̄йтыс. Сунсы, со̄юмн яныг а̄хвтас рагатам. Такви по̄хын-лаквтуӈкве ат вēрмитэ, ё̄ре ат ёхты. Охсар а̄хвтас по̄хын во­рил поварттастэ, ва̄гтал патыс, вит аюӈкве тах­маяс. Со̄юмн ёл-хӯтыс, так­вина̄тэ ка̄саластэ ос ща̄гтым ро̄ӈхувлас : 
– Тыя аман ам?! Ам выгрыг о̄лсум, я̄ӈк пун ат о̄щсум.  
Сунсы, хот-патыглам пунанэ пēнтсыл лильпи нё̄тнэ я̄ӈк пуныл яныгма­вес. Тав такем та нё̄тнэ̄г ēмтыс, такви выгыр, турēт  я̄ӈк ло̄пс о̄ньщи. Ка̄таге о̄с я̄ӈкыг, э̄рттам я̄ӈк па̄сса масум. Охсар акваг тамлег та хультум – во̄рт о̄лнэ нё̄тнэ во̄руиг!
Людмила Алгадьева хансум мо̄йт



Нврамыт мгсыл - Детская страничка