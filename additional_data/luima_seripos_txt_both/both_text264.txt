
О̄йттур э̄тпос 5-7 хо̄талытт Нефте­юганский районт «Сказка» нам­па ӯщлахтын ма̄т ханты ос ма̄ньщи хо̄тпат ма̄гыс ма̄ньха̄пыл каснэ ва̄рмаль щё̄пита̄лвес. Ты касыл Пойковский па̄вылт 2002 та̄лныл ва̄рыглаве. 2011 та̄лныл ты каснэ ва̄рмаль «Кубок губерна­тора по гонкам на обласах» намыл пин­вес. Ка̄сыӈ та̄л са̄всыр районытныл ос ӯсытныл соссаӈ ма̄хманув касуӈкве тув ёхталэ̄гыт. Ань ты та̄л китхуйпловит щёс ма̄хум тот акван-атхатыгласыт.
Соссаӈ мирыт пēс пораныл ма̄ньха̄пыл яласэ̄гыт. Ты хосыт ма̄н о̄лэ̄в, я̄т хӯл алыщлэ̄в, во̄раēв, таима̄гыс ка̄сыӈ ма̄ньщи ос ханты хо̄тпа ма̄ньха̄пыл кӯстырыг яласаӈкве ха̄сы. Ты та̄л округ са̄всыр ӯсытныл, па̄влытныл ос Тюмен­ский областиныл 17 ко­манда касуӈкве тув ёх­таласыт. Пуссын аквъёт яныгса̄т атпан са̄виткем хо̄тпа о̄лыс.
О̄выл хо̄тал каснэ ва̄рмаль пуснэ кастыл округ губернатор ва̄ӈын хум Геннадий Бухтин, Нефтеюганский район кӯщай Владимир Семё­нов ос Россия янытыл этноспорт э̄лаль тотнэ хум Алексей Кыласов ёхталасыт. Та̄н пēс йис тэ̄ла э̄лаль тотнэ ма̄гыс ма̄хум пуссын янытла­саныл.
Нефтеюганский рай­он кӯщай ла̄выс:
«Ма̄н, тыто̄лнэ ма̄хум, ты ва̄рмалил сака янытлахтэ̄в. Ка̄сыӈ та̄л мӯй ма̄хум яныг ща̄гтыл тыт ӯриянӯв. Каснэ ма̄хум а̄ти туп о̄выл места винэ ма̄гыс тыг ёхтысыт, щар яныг ва̄рмаль - ты пēс о̄лум нак но̄х-во̄рмалтэ̄в, э̄лаль тотылӯв. Каснэ хо̄тпатын но̄х-патуӈкве ла̄виянум. Суснэ ма̄хум, та̄нанылн о̄с ёмщакв нё̄тэ̄н. Пуста̄гыл о̄лэ̄н, То̄румн вос ӯргалавēн».
Тувыл хо̄талъятт ос округ губернатор На­талья Комарова кас­нэ ма̄хум янытлаӈкве ёхталас. Тав о̄с яныт­лан ла̄тыӈ ла̄выс: «Я̄тил соссаӈ ма̄хумаквет, ты сака ёмас ва̄рмаль, на̄нки йис о̄лупсаны̄н э̄лаль тотылы̄н. Ты ялпыӈ хо̄талт ка̄ркам, та̄ксар нэ̄ ос хум хо̄тпаквет к а с н э̄ н ы л ё̄ р а н ы л т арталахтэ̄гыт. Ка̄сыӈ хо̄тпа такви коман­датэ ма̄гыс сыме вос ща̄рги. Каснэ хо̄тпат моляхнув вос товēгыт, налми ва̄тат лю̄льнэ ма̄хум руманыл сака нё̄тэ̄гыт. Ты хосыт кас­нэ хо̄тпат ё̄р хо̄нтэ̄гыт, та̄кыщ э̄лаль товēгыт. Таима̄гыс ты ва̄рмаль нупыл сунсуӈкве сака пӯмащ.
Ты касыл 2001 та̄лныл губернатор мӯйлупса щ и р ы л в а̄ р ы гл а в е . Ос акв ёмас ва̄рмаль о̄лы: ты ялпыӈ хо̄тал ма̄тъёмас тув котильт о̄лы. Ма̄хум яныг ща̄гтыл т ы г ӯ щ л а х т у ӈ к в е ёхталэ̄гыт. Ты коныпал ойттур э̄тпос 7 хо̄талэ̄т «Иван Купала» христи­ан ма̄хум ялпыӈ хо̄талыг о̄лы. Таима̄гыс тув ат­хатыглам ма̄хум Вит­хонын по̄йкщасыт, вит тармыл нэ̄матыр лю̄ль ул вос ēмты.
Ань нёлоловхуйплов та̄л яныт ня̄врамыт ма̄гыс о̄с я̄нас мӯйлупса щё̄питасӯв. Та̄н ты каснэ ва̄рмаль са̄в нотын э̄лаль тах тотыяныл. Ма̄н ос ху­мус вēрмēв, та̄нанылн нё̄тэ̄в. Мо̄тынтыг ма̄ньха̄пыл каснэ ва̄рмаль коныпал тыт по̄йкщан ос пӯрлахтын ва̄рмаль щё̄питэ̄в. Ты кастыл пēс йис тэ̄лат ва̄нэ яныгпа̄ла хо̄тпат тыг во̄виянӯв тах. Йӣквнэ, э̄ргын ос са̄ӈквылтан хо̄тпат о̄с мӯйлуӈкве во̄выглыянӯв.
Ам ань ты сунсэ̄гум, ху­мус на̄н тыт ӯщлахтэгы̄н. А̄нумн тыт о̄с сака мӯсты. Ты каснэ ва̄рмальт но̄хпатнэ хо̄тпат ам пус­сын янытлыянум. Ам номсэ̄гум, ма̄н аквъёт ты пӯмащ ва̄рмаль са̄в та̄лн э̄лаль тотуӈкве вēрмилӯв».
Тувыл округ кӯщаюв каснэ мир халт но̄хпатум хо̄тпат мӯйлупсал ос янытлан нэ̄пакыл мисанэ. А̄гит халт о̄выл места – Ксения Айва­седа Нижневартовский районныл, китыт ме­ста – Нина Покачева, о̄с Нижневартовский рай­онныл, хӯрмит места - Анастасия Сироткина Нефтеюганский район­ныл висыт.
Пыгыт халт ос о̄выл места – Степан Мику­шин Нефтеюганский районныл, китыт ме­ста–Василий Сарда­ков, Нижневартовский район, хӯрмит места – Константин Анто­нов Сургут ӯсныл ви­сыт. Губернатор нэ̄ ты ня̄врамыт ищхӣпыӈ утыл (компьютерыл) мӯйлуптасанэ.
Ос щар молях каснэ ма̄хум пуссын аквъёт ловиньтавēсыт, ēмтыс тох: о̄выл места – Ниж­невартовский районныл ёхталам хо̄тпат висыт, китыт местат - Нефте­юганский районныл ёхталам ма̄хум, хӯрмит места - о̄с Нижневар­товский районныл ёхта­лам хо̄тпат висыт. Но̄хпатум хо̄тпат пуссын мӯйлупсал майвēсыт. Нижневартовский рай­он китхуйпловит щёс губернатор кубоке юв тотсаныл.
Ха̄льӯс районныл са̄т хо̄тпа ёхталас. Ты Вален­тина Вьюткина, Василий Артеев Саранпа̄вылныл, Эдуард Лещук, Ирина Сайнахова, Любовь Ку­стышева Сӯкыръяныл, Леонид Бабанин Ха̄льӯсныл ос Надежда Челданова Ло̄пмусныл ёхталасыт. Та̄н ты кос ка̄ркамы̄г товсыт, ос ты а̄ти, юв хультсыт.
Ань хащта̄л ха̄пыл товуӈкве та̄рвитыӈ.То̄ва хо̄тпатн товуӈкве ат а̄ртми. А̄с ма̄хум ма̄ньха̄п янытэ̄т акволп йӣвыл са̄грияныл. Там­ле ха̄пыл яласаӈкв о̄с мощ ха̄суӈкве э̄ри. Ань мо̄тынтыг, э̄рыӈ, тамле ха̄пыл ва̄равет. Губерна­тор нэ̄ ты ва̄рмаль щи­рыл нё̄тмил ва̄руӈкве ла̄вхатас. Тавēн ты ка­сыл сака мӯстыс. Э̄лаль маныр ēмты, мо̄тынтыг тах та̄ра паты.



5-7 июля на базе отдыха «Сказка» состоялся «Открытый кубок губернатора по гребле на обласах». Эти окружные соревнования проводятся с 2002 года.  В этом году заявки подали 17 команд общей численностью более 150 человек, это рекордный показатель за всю историю соревнований.
Это зрелищное мероприятие посетила губернатор округа Наталья Комарова. Приветствуя участников, она отметила, что это не только увлекательное, но и одновременно важное, красивое, культурное событие.
Так в планах у организаторов дополнить это спортивное и культурное мероприятие традиционными обрядами коренных народов Югры. И сделать эти соревнования международными, что привлечёт туристов не только со всей России, но и из зарубежа. 
Завершились соревнования церемонией награждения победителей. По общекомандным итогам первое место взял Нижневартовский район, на втором месте хозяева соревнований - Нефтеюганский район, третье место досталось ещё одной команде из Нижневартовского района «Аборигены Севера». Команда этого  района уже 12 в раз стала победителем соревнований и обладателем кубка Губернатора.
