
Щахыл Тōрум Э̄ква-пыгрищил юртыӈыщ, румаӈыщ ōлсы̄г. Акв хōтал Э̄ква-пыгрищ Щахыл Тōрум палт мӯйлуӈкв ялуӈкве номылматас. Ёсаге масыс, та минмыгтас. Ё̄мыс, ё̄мыс, аквматэ̄ртн тольхыӈ нё̄р щахылн ёхтыс, Щахыл Тōрум ōлнэ мāн нэ̄глыс. Сунсы, Щахыл Тōрум ёсаге ущ тэ̄лум нирн, ущ тэ̄лум пумн нōх-тагатамаге. Таквирот номсахты: «Лылыӈ во̄нтырсов ёсаге хумус тув ханасы̄г, татем пумн, татем нирн нōх-тагатамаге». Хумус ё̄мыс, ёсарищаге тох ӯнттыгпасаге. Нё̄р щахыл сунсыглытэ, нэ̄матыр ас āтим, ёсаге ханэ̄г, лё̄ӈханэ ōлэ̄гыт.Сунсыглахтас, сунсыглахтас, мāнь мат хал хōнтыс. Ёмащакв сунсы, насати, āви,  пӯнсыстэ, юв-щалтыс. Та хурип нё̄тнэ кол, акв сōрнитэ ёл-паты, акв сōрнитэ нōх-хāӈхи. Нэ̄ ю̄нсхатым ӯнлы, ōйкатэ хуи. Э̄ква-пыгрищ пащалахтас. О̄йка пōхт касай хуи, нэ̄ ōйкатэ касаил тӯщтыгпастэ. Аквматэ̄рт кāкуӈкве патыс, тувыл кēлпыӈ полх сальгим нōх ты ӯнтыс, пащалахтас, лāви: 
– Тахурип та мӯйхум ёхтыс. Ул хосат ёхтыс, моляхнув āнум квāлттуӈквен. 
Тав лāвыс: 
– А̄ти, ам ущты ёхтысум. 
Тувыл пащалахта-сы̄г, утсы̄г, э̄кватэ нупыл лāвыс: 
– Тэ̄нут ман матыр пасанн щё̄питэн, мӯй хōтпа ёхтыс. 
Э̄кватэ пасан вāрыс, Щахыл Тōрум ос Э̄ква-пыгрищ акван-ӯнтсы̄г, хоса ман вāти ӯнлысы̄г, сāт мӯйлысы̄г. Щахыл Тōрум тав нуплэ лāви: 
– Кон-квāллэн, ялэн матыр āны-сāн ёт вōвен. Кон лāвен: «А̄ны-ōвыл, сāн-ōвыл ёт йӣен, юв-щалтымēн». 
Э̄ква-пыгрищ кон-квāлыс, номсахтас, номсахтас, хотьют тыт ōлы, юв āла щалты. Юв-щалтуӈкв āрталахтуӈ-кве патыс, аквматэ̄ртн ня̄рм ōвыл совēныл та пувумтавес. Ювле āӈкваты, тахурип нё̄тнэ нэ̄, акв сōрнитэ ёл-паты, акв сōрнитэ нōх-хāӈхи. Акван-пӯхтысы̄г, юв та щалтсы̄г. Тувыл та мӯйлэ̄гыт, тэ̄пъялэ̄гыт. Щахыл Тōрум лāви: 
– Та нэ̄н - ты ам э̄щум. 
Тувыл акван та минасы̄г. Хоса айсы̄г ман вāти айсы̄г, тэ̄пъяласы̄г. Э̄ква-пыгрищ руматэ нупыл лāви: 
– Хоса айсумēн ман вāти айсумēн, ам амти мāм нупыл ювле номсэ̄гум, амти мāмн минуӈкве таӈхēгум. 
Руматэ лāви: 
– Наӈ юв минуӈкве те таӈхēгын, минэн, наӈти нāйиӈ-ōтырыӈ мāхум хум. Наӈ хом минэн, тыхōтал хӯрмит хōтал тах колын-ёрын хот-щё̄питэ̄лын, нэ̄н тах ёхты такви.
Аквматэ̄ртн сōль хӯрмит хōталыг ēмтыс, кон матыр мирги ман матыр суйты, āмпанэ хортэ̄гыт. Колъёрт нэ̄гылттахты, нэ̄тэ āнысуныл, вāнтсуныл ты ёхтыс, тасавит сāлы, сāлыӈ-лӯтыӈ тāгыл ёхтыс. Э̄ква-пыгрищ хот-ща̄гтыс, юв щалтсы̄г. Тав пōхēт нэ̄мат хосат ōлы Ӯс ōтыр ōйка пыгрищ. Аквмат хōтал Ӯс ōтыр ōйка пыгрищ номылматы: «Ты май ам ань рума ōньщēгум, тувле нэ̄гылттахтэ̄гум». Ёсаге масыс, та ё̄ми, аквматэ̄ртн Э̄ква-пыг-рищ ōлнэ мāн тув ёхтыс. О-о! Э̄ква-пыгрищ татем щёлыӈыг ēмтум, акваг колэ сōрнитэ ёмас, тасавит сāлы, та маныр. Тув ё̄мыс, ёсаге хот-рāтсаге, нōх-тӯщтысаге, тувыл юв повартты: 
– Тэ̄хам, маныр ёмас наӈын. Э̄ква-пыгрищ, маныр щирыл тох щёлыӈыг ēмтсын? 
Тэ̄сы̄г ман утсы̄г, Э̄ква-пыгрищ лāви: 
– Маныр, ам Щахыл Тōрум румам палт ялсум, та урыл щёлыӈыг ēмтсум. 
– Тэм, маныр ёмас наӈын, āнум тув тотыглэ̄лын. 
– Наӈ кāсащēгын те, ялымēн.
Та ё̄мēг-манарēг, Э̄ква-пыгрищ ань лё̄ӈх ман мā вāгтэ. Нё̄р щахылн ёхтысы̄г. Ань Ӯс ōтыр ōйка пыгрищ Щахыл Тōрум лылыӈ во̄нтырсов ёсаге кāсалыяге, ущ тэ̄лум нирн, ущ тэ̄лум пумн нōх-тагатымаг. Тав ат вēриты, та рōӈхалтахты: 
– Хумус ханасы̄г ёсаг ущ тэ̄лум нирн, ущ тэ̄лум пумн?! 
Э̄ква-пыгрищ ос мōлты ё̄мнэ̄тэ хольт хумус ё̄мыс, тох ёсаге āӈхвыгтасаге, хот-паргалтасаге, тӯйтын та ӯнттыгпасаге. Та пыгрищ ос ёсаге такос ханлы пумн, ёсаге ат лапēг, нирт ёл-хӯтэ̄гыт. Тав Э̄ква-пыгрищ мӯтраӈыг ōлыс, тав мӯтратэ̄л хотталь ворил та ханлысаге ёсаге нōх. Ӯс ōтыр ōйка пыгрищ китыглахты: 
– Наӈ ос манрыг ат тагатыягын нōх? 
– Маныр ам ёсагум, вос хуēг, хоталь минэ̄г.
Тувыл юв-щалтсы̄г, ань Э̄ква-пыгрищ āви вāгтэ, ювле нэ̄глэ̄г, пащалахтэ̄г. Сунсэ̄г, кит кол са̄м нупыл ща̄няге-āщаге кит йӣвсуп ӯнттым ōлэ̄г. Та пыгрищ ат вēриты, лāви: 
– Вот пӯмыщ, хумус тав ща̄няге-а̄щаге питил ва̄рсаге, но̄х-ӯнттысаге? 
Э̄ква-пыгрищин кāтыл тыкос туяве: «Астал ōлэн, астал». 
Тон кӯмт нэ̄ ю̄нсхатым ӯнлы, о̄с ōйкатэ касаил тӯщтыгпастэ. Та пыгрищ оста рōӈхалтахас: 
– О̄йкатэ та аластэ! 
Аквматэ̄ртн Щахыл 
Тōрум нōх-рохтыс, кēлпыӈ полх сальгим, лāви: 
– Мӯйхумыг ёхтумыг. Ул хосат ёхтысын, манрыг āнум тāра ат квāлттыслын? 
Тувыл аквмат ōйка нōх-ӯнтыс, полх сальгыс, э̄кватэ̄н лāви: «Мӯйхумыг ёхтумы̄г, āнум нōх-квāлттуӈкве. Матыр тэ̄нут щё̄питэн, пасан вāрен».
Э̄кватэ пасан вāрыс, пасан вāтан ӯнтсыт. Щахыл Тōрум та Ӯсыӈ ōтырыӈ пыгрищ кон-кēтытэ: 
– Минэн, кон-квāллэн, рōӈхен, āны-ōвыл, сāн-ōвыл юрт вōвен. 
Кон-квāлыс, та хāйталахты, āны-ōвыл, сāн-ōвыл юрт урыл ат номсы, та рōӈхи: 
– А̄ны-ōвыл, сāн-ōвыл ёт нэ̄ йийен. 
Нэ̄мхотьют ат ёхты, номсы - хōӈха ōлы, ос юв-щалтуӈкве патыс, аквматэ̄рт сыспāлт та пувумтавес. Номсы, аман хотьютн пувумтавес, ювле āӈкваты, я-а, сампал нэ̄. Тав ат кāсащас кос, тамле нэ̄л маныр вāри, тувыл юв та щалтсы̄г. Юв щалтсы̄г ос та мӯйлэ̄гыт, ӯнлахōлэ̄гыт. Яныг вāп-сэ лāви: 
– Хом ты мӯйлысумēн, айсумēн, амти мāмн минымēн. 
Щахыл Тōрум яныг вāпсэ нупыл лāви: 
– Нэ̄н минуӈкве таӈхегы̄н, хотьют пувēгум, та минэгы̄н, нэ̄н кӯщай. Минэ̄н, нэ̄н нэ̄нти витыӈ-мāӈ хумыг. 
Тувыл та мат ут нупыл лāви: 
– Наӈ юв ёхтэгын, колн щё̄питэ̄лын, тах тыхōтал-хӯрмит хōтал э̄кван ёхты. 
Тав Ӯс ōтыр ōйка пыгрищ номсы: «Ам тамле сампал-сӯппал нэ̄л маныр вāрēгум». Щахыл Тōрум Ӯс ōтыр ōйка пыгрищ нупыл кантмувес, тав торгамтастэ, ань тайитэ тох номсы. Тувыл Э̄ква-пыгрищ вāпсэ нупыл лāви: 
– Тыхōтал-хӯрмит хōтал кон ул квāллэн, юн ōлэн. Ам раквсамыл, вōтсамыл ёхтавем, ат вāглум, маныр вāрēгум. Нэ̄н палтын тах тыхōтал-хӯрмит хōтал ёхтэ̄гум. 
Тōнт иӈыт сака кантмаве, мощ ань торгамтастэ, манхурип тав Ӯсыӈ ōтыр ōйка пыгрищ, ман щёлыӈ ут. Сōль, тэ̄н минамēн юи-пāлт хӯрмит хōтал Щахыл Тōрум матыр та вāрыс. Кон щахыл курги ман матари, та мирги. Аквматэ̄ртн та нак холас, Э̄ква-пыгрищ кон-квāлы, я-а, Щахыл Тōрум такви тав палтэ ёхтыс. Сāттем мӯйлысы̄г ман манарасы̄г, тувыл вāпсэ нупыл лāвсы: 
– Тōвлы, ялымēн ань та вāпсумēн палт, Ӯс ōтыр ōйка пыгрищ палт, хумус ōлы тав. 
Я-ты, тув ёхтысы̄г, хумус ё̄мсы̄г матыр ёсанэ̄н кон та вущкасасанэ̄н, юв щалтсы̄г. Ӯсыӈ ōтыр ōйка пыгрищ ща̄ниг-āщиг ōньщи, пōщгум колсāмн тув ханлыяге. Ща̄няге-āщаге нōх такос ханлыяге, манрыг нōх ат ханэ̄г, тэ̄н та рōӈхēг, щисгēг, ня̄ӈхēг. О̄с Э̄ква-пыгрищ мӯтрал ворил та нōх-ханлысаге. Тувыл э̄кватэ касайил куратаптыстэ, акватэ акваг āла та хуяс, ōс Э̄ква-пыгрищ мӯтрал хотталь нōх-сāйкатавес. Тувыл лāвса̄лы: 
– Мӯй китыг ёхтумы̄г. Ул хосат ёхтысы̄г, манрыг āнум нōх ат сāйкатаслын? 
Э̄ква-пыгрищ лāви: 
– Хосат хунь ёхтысамēн, ущ ёхтысамēн. 
Тувыл ӯп ōйкатэ вāрыглаӈкве та патыстэ. Щахыл Тōрум номтэ̄т татем тāрвитыӈ патыс, тувыл аквматэ̄рт яныг вāпсэ нупыл лāви: 
– Я, тōвлы, мēнти мāммēн минымēн. 
Э̄ква-пыгрищ вāпсэ̄нтыл та минасы̄г. Юн ōс мӯйлысы̄г, манарасы̄г. Щахыл Тōрум ōйка лаве та ёхтыс, вāпсэ нупыл лāви: 
– Тыхōтал-хӯрмит хōтал наӈ кон ул нэ̄гылттахтэн. Ам тах юв ёхтэ̄гум, хунь вāглум матыр вāрēгум, матыр раквсамыл, вōтсамыл хōюӈкве патавем, кон ул нэ̄гылттахтэн. 
Тувыл сōль, хӯрмит хōтал ēмтыс, матыр курыгтаве, мирыгтаве, щахлыт та утэ̄гыт, нас курги-мирги. Щахыл минас, Э̄ква-пыгрищ кон-нэ̄гылттахтыглы. Ӯсыӈ ōтыр пыгрищ ōлум колъёре ман пāвылъёре тāтыл сэ̄ӈкв, щар витыг тотыма. Ань манрыг Щахыл Тōрум вāрыгластэ, витыг та тотвес.



Сказка о том, как мансийский богатырь Эква-пыгрищ подружился с Богом Грома. Женился на его младшей сестре, стал богатым. Узнал об этом сын главы города, тоже захотел стать богатым. Но он игнорировал просьбы Бога Грома, за что тот уничтожил его. Рассказал сказку Николай Иванович Хозумов в 2011 году, записала С. Ромбандеева.
