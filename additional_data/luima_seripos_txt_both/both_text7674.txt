
Ты хурит Ха̄льӯс район Кульпас па̄вылт ōлнэ ма̄ньщи нэ̄ Ольга Петровна Носкина ня̄враманэ ёт по̄слым о̄лы. О̄йкатэ наме Алексей Семёнович, тэ̄н нила а̄ги о̄ньщēг. Ольга ня̄враманэ наманыл ла̄всанэ:
– Яныг а̄гимēн наме Варвара, нёлолов та̄лэ то̄влыс, тынакт 1 класс а̄стлыс. Ульяна ос Васи­лиса садикн ялантэ̄г. Ма̄нь а̄гирищмēн наме Есения, мо̄лты та̄л самын патыс.
– Оля, наӈ хотыл о̄лэ̄­гын?
– Ам тыт Кульпаст са­мын патсум. То̄нт омагум-а̄тягум тыт о̄лсы̄г. Омам Клавдия Кирилловна, такви о̄парищ наме Юрь­ева. А̄тям Пётр Вас­иль­евич Лаверин Куль­пас­ныл о̄лыс. Тэ̄н ат ня̄врам о̄ньщи­гласы̄г, ам ань амт­тем хультсум, та̄н пуссын а̄тимыт.
О̄йкам о̄с ма̄ньщи хум, Кульпаст яныг колта̄глыт яныгмас, нила э̄щ ос а̄пщи о̄ньщи. Ма̄н миркол па̄лыл о̄лнэ колыл май­весӯв, са̄в колнакыт о̄нь­щēв. О̄йкамēнтыл юв э̄рнэ пормасыт ёвтсумēн. Нилыт та̄л тыт ты о̄лэ̄в.   
Ло̄пмус па̄вылт Алексей ос Николай сасгагум о̄лэ̄г, тув акваг ялантэ̄в. Ам ань тыт анēквам Таисия Васильевна хольт пēкарнят рӯпитэ̄гум. Тав Ло̄пмус пēкарнят са̄в та̄л рӯпитас, ня̄нь ва̄рыс. Анēквам Саӈкитӯр па̄вылт яныгмас, такви о̄парищ наме Вадичупова о̄лыс. 
– Юрьев о̄парищнамыӈ ащо̄йкан хотыл о̄лы? 
– Ащо̄йкам Кирилл Константинович Юрьев Мēсыгт самын патыс. Тав Ӯс лё̄ӈх хосыт Ха̄льӯс мус са̄лыл яланта̄лыс, ма̄хумн лё̄ӈх суссылтас. Са̄в лё̄ӈх яласас, са̄в ма̄т о̄лыс. Тувыл хунь колхо­зыт акван-тӯлвēсыт, па̄выл ма̄хум пуссын Куль­пасн ва̄нтлысыт, о̄лнэ колыл майвēсыт. Тот ащо̄йкам колхозт рӯпи­тас, хӯл алыщлас, рыба­кыт ёт А̄сн кēтыглавēсыт. 
Ётыл анēквагум-ащ­о̄йкагум ня̄враманэ̄н ёт Ло̄пмус па̄вылн ва̄нтлысы̄г. Щар яныг омам о̄лыс, Клавдия, тувыл а̄пщиянэ ос э̄ще самын патсыт – Алёша, Илья, Костя, Надя ос Коля. 
Оля анēкватэ пēс йис о̄лупса урыл са̄в потыр ва̄с, акваг потырта̄лыс, ма̄ньщи мо̄йтыт мо̄йтыг­лас. Тав э̄лумхо̄лас нупыл сымыӈ хо̄тпа о̄лыс, па̄выл мирн ёмас номтыл ка̄сталаве. 
Ольга Петровна ос Алексей Семёнович ня̄в­ра­манэ̄н ёт пуста̄гыл вос о̄лэ̄гыт, То̄рум ёт, О̄тыр ёт вос о̄лэ̄гыт!
Светлана РОМБАНДЕЕВА



Супруги Алексей Семёнович и Ольга Петровна Носкины проживают в посёлке Сосьва Берёзовского района. В их семье четыре дочери – старшей Варваре 8 лет, Ульяна и Василиса посещают детский сад, младшая Есения родилась в 2021 году. 
Мама девочек Ольга рассказала о своей семье и родственниках.
– Родилась я в Сосьве. Тогда мои родители здесь проживали. Маму звали Клавдия Кирилловна, папу Пётр Васильевич Лаверины. У них было пятеро детей, теперь я одна осталась. Муж мой тоже родом из Сосьвы, здесь вырос. У него есть брат и четыре сестры.
Через администрацию посёлка нашей семье выделили дом, теперь у наших детей есть своя жилплощадь, есть, где им поиграть. Вот уже  четвёртый год живём в этом доме. 
Мы часто ездим в Ломбовож, там живут мои дяди Алексей и Николай, братья моей мамы. Их мама, моя бабушка, Таисия Васильевна работала в пекарне, пекла хлеб. Я теперь тоже как она, работаю пекарем. Бабушка была родом из мансийской деревни Санкитур, в девичестве она была Вадичупова.
Дед мой Кирилл Константинович Юрьев был родом из маленькой мансийской деревни Межи. Семья их была большая. Дедушка был проводником, на оленях ездил до Берёзово. Потом их семья переехала в Сосьву, там он работал на рыбоучастке. Его часто с рыбаками отправляли рыбачить на Обь, выполняли план по добыче рыбы.
Старшая из детей была моя мама, Клавдия, потом после нее родились братья и сестрёнка – Алексей, Илья, Костя, Надя и Николай.
Её бабушка Таисия Васильевна была сказительницей, знала мансийские сказки, легенды. Она была скромная женщина, приветливая, жители деревни вспоминают её добрым словом. Ольге и её семье желаем здоровья, успехов, благополучия, исполнения всех желаний!
Светлана РОМБАНДЕЕВА
