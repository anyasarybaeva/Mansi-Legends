
Пēс йис порат ма̄н ма̄хманув са̄в пормас та̄нти ва̄рыгласыт. Ань ос тēранак ва̄рнэ хо̄тпа урыл потыртэ̄в. 
Ты ханты нэ̄ наме Лидия Ивановна Яскевич, такви о̄парищ наме Покачева. Мēн тав ётэ Сургут ӯст акван-хо̄нтхатыгласмēн, мощ потыртасмēн, такви урēтыл ты нэ̄ тох ла̄выс:
– Ам Нижневартовский район Аган па̄вылныл о̄лэ̄гум, тот ремёсла колт рӯпитэ̄гум. Ма̄н са̄всыр щирыл тот ма̄щтырлэ̄в – сакныл хорамыт хартэ̄в, маснут ю̄нтэ̄в. Ам ос тēранак ва̄рнэ ма̄щтырыг о̄лэ̄гум. Тыг Сургут ӯсн таи ма̄гыс ты во̄ввēсум – тēранак хумус ва̄раве, мирн суссылтаӈкв э̄ри. 
Тыг ёхтынэ̄в э̄лы-па̄лт ма̄н во̄рн ялсӯв, тот ӯльпа та̄рыт атсӯв. Та̄рыт та̄ра сыстамтаӈкв э̄ри. Ат те сытамтавет, та̄н лю̄лиг ēмтэ̄гыт, тув-тōсэ̄гыт. Ма̄н ёмащакв щё̄питасанӯв, тувыл холодильникыт о̄щсанӯв. Тыг тотсанӯв, ам ма̄щтырланэм э̄лы-па̄лт та̄наныл витыт тытылтасанум. 
Лидия Ивановна во̄­выслум, тав такви щēмья­тэ урыл вос по­тырты. Тав тох ла̄выс, анēк­ватэ Тромаган па̄выл­ныл о̄лум, такви о̄парищ наме Айпина. Хум ва̄рыс, Русскиныт о̄лнэ ма̄н тотвес, Когалым ӯс ляпат о̄лсыт. А̄гитэ̄н, ты Лидия Ивановна оматэ, ос Пока­чевыт палт тотвес. 
Лидия Ивановна оматэ ань во̄рт а̄пщитэ̄нтыл тэ̄нттетэ̄н о̄лэ̄г. А̄тятэ хо­сат хотталь щалтыс, щак­выт порсыс. Оматэ а̄пщитэ наме Павел Владимиро­вич Русскин. 
Тэ̄н хусах­тем са̄лы о̄ньщēг. По̄ль хунь ва̄ри, тэ̄н са̄лыянэ̄н са̄литым ёт мо̄т ма̄н ва̄нт­лэ̄г, ё̄рнколт о̄лэ̄г. Тувыл ювле коланэ̄н ӯнлын ма̄н ёхтэ̄г. Тэ̄нти сас яныгпа̄лаг ēмтсы̄г, ос тох са̄лыянэ̄н ӯрим тэ̄нт­тетэ̄н во̄рт та о̄лэ̄г.
Лидия Ивановна ма̄щ­тырлаӈкв сака ха̄сы, Сургут ӯст о̄лум фести­вальт тав тēранак ва̄рнэ рӯпата суссылтас. 
Ла̄выс, тēранак ва̄руӈкв анēкватэ̄н ос оматэ̄н ха­нищтавес, тэ̄н сас ма̄щ­тырласы̄г. Ӯльпа та̄р та̄н тув порат манос таквсы атыяныл. Аган па̄в­ланыл ляпат са̄в ӯльпа яныгми, тув ялантэ̄гыт. Сургут ӯст ма̄щтыр­ланэ̄­ныл порат тав та̄рыт ви­тыт акваг тытыл­тасанэ, та̄н хунь ка̄миньтат, ёма­щакв хӯт­сэ̄гыт ос рӯпи­таӈкв кӯп­нит. 
Тēранак паттатэ ля̄м­йӣвныл ва̄раве, ля̄мйив таквсы порат со̄паславе, сака те во̄вта, тав супыг яктаве, мощ осыӈнувег те о̄лы, нилаг яктаве. Ос хунь мощ то̄самыг те ēмты, та̄ра витн пинуӈкв э̄ри. 
Нэ̄ щēмьятэ урыл титыг­ласлум, тав ювле тох по­тыртас. О̄йкатэ белорус хум, нила ня̄врам янмал­тасы̄г. Яныг а̄гитэ̄н я̄нас о̄лы, щēмьяӈыг ēмтыс, хӯрум ня̄врам о̄ньщи. Котиль ос ма̄нь а̄гиягēн, ма̄нь пыгēн тэ̄н ётэ̄н о̄лэ̄г. Пыгēн армияныл ущты ёхтыс, ань па̄вылт о̄лы, рӯпиты. 
О̄йкатэ о̄лум ма̄н акваг ялантэ̄гыт, юи-о̄выл щёс тув ялманыл порат, тот мощ о̄лсы̄г, ос о̄йкатэ ювле во̄вхатуӈкв патыс, ла̄ви – юв минымēн, тыт ва̄г­тал патсум. Аган па̄вылт о̄луӈкв ханьщувлас, такви во̄раим яласы, хӯл алыщлы. Сосса хо̄тпаг та­са̄­вит та̄л сыс та ēмтыс. 
Лидия Ивановна титыг­ласлум, ня̄враманэ ща̄нь ла̄тӈыл потыртаӈкв ха̄­сэ̄гыт ман а̄ти, насати, туп яныг а̄гитэ̄н мощ потырты, тувыл та. Мо̄т ня̄враманэ нэ̄мхотьютаныл ща̄нь ла̄тӈыл ат потырты. 
«Ханты ясаӈ» газета ловиньтаӈкв о̄с ат вēр­мияныл, та̄н ла̄тӈаныл мо̄т хурипа. Ты ēрт о̄лнэ А̄с ма̄хум ос Нижне­вар­товский район хантыт халанылт ла̄тӈаныл щар ат торгамтахтэ̄гыт, щар аквтуп титсыр ла̄тӈыл потыртэ̄гыт. 
Валентина УЗЕЛЬ



Соссаӈ мир культура - Культура коренных народов Севера