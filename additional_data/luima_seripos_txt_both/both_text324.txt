
Ягрим па̄вылт ам Глафира Васильевна Саратина ёт ва̄щинтахтасум. Мēн хосат та̄гыл ва̄йхатымēн кос, ос ам туп Анатолий Константинович о̄йкатэ урыл хансыгласум. О̄йкатэ хосат а̄тимыг ēмтум. Ам ань э̄ква такви о̄лупсатэ урыл китыгласлум. Глафира Васильевна тох потыртас:
- Ам Алы Нярихумит па̄вылт самын патсум тот яныгмасум. Школа а̄стламум порат Ханты-Мансийскан минасум, тот 1954-1958 та̄лытт педучилищат ханищтахтасум. Тувыл кит та̄л Сургутский районт во̄рт о̄лнэ ня̄врамыт о̄вылт классыт ханищтасанум. Ты юи-па̄лтЛенинград ӯсн А.И. Герцен нампа институтн э̄лаль ханищтахтуӈкве кēтвēсум. Тот 1960-1965 та̄лыт сыс ханищтахтасум. Педагогический институт а̄стламумпорат Ягримн ёхтысум, тыг та о̄лмыгтасум.
Тот колыл майвēсум колумт ащирмаӈ, вит тотуӈкве о̄сэ̄рыс. Школат са̄в тэ̄ла юв ёхтэ̄гум колсори рӯпатат ва̄риянум. Тетрадкат сунсуӈкве щар э̄типа̄лаг ӯнтэ̄гум кӯр па̄лтта̄л ёл-ӯнтэ̄гум ке, ка̄тагум тув-полявēг нэ̄матыр хансуӈкве ат вēрмēгум.
Тувыл па̄влыӈ а̄гииг Надя Саратина ос Валя Ульянова ёт юрщхатасум, акваг акван-нё̄т хатсӯв. Тэ̄лы Надя Саратина а̄нум такви палтэ о̄луӈкве во̄выстэ .Тэ̄н каӈкēт тэ̄нки колэ̄нт о̄лсы̄г. Тув ёхтэ̄гын коланыл акваг рēгыӈ по сыӈ. Амкина̄мн ка̄сыӈ хо̄тал кӯр па̄лтуӈкве вит тотуӈкве ат э̄рыс ёмас. Тэ̄гув ос тетрадканум сунсуӈкве та̄ра та ӯнтылматэ̄гум 
Надя Анатолий каӈке ёт ва̄йхатсум тувыл нэ̄г татотвēсум. О̄йка мēнтыл а̄ги ос пыг янмалтасмēн. А̄гимēн Марина Марьямова Тюмень ӯст о̄лы бухгалтер кӯщаиг рӯпиты. Пыгмēн Алексей Миасс ӯст о̄лмыгтас рынкан нё̄выль ма̄шинал тотыглы.
Ам о̄йкам а̄тимыг ēмтме юи-па̄лт Тюмень ӯсн о̄с ва̄нтлысум. Анатолий Константинович са̄вта̄л «Игримгаз» колт рӯпитас, мēн тувыл квартирал майвесмēн. 2007 та̄лт тув о̄лмыгтасум ла̄щмарт ӯсн ханьщувласум. Тюменит «Югра» нампа организация о̄лы тот са̄в хо̄тпат акван атхатыглэ̄гыт. Пуссын пенсиян патхатам ма̄хум, округув янытыл хо̄т-а̄ти рӯпитасыт. Та̄н са̄всыр ялпыӈ хо̄талыт ва̄рыглэ̄гыт аквъёт матыр пормасыт сагуӈкве, маснут ю̄нтуӈкве манос э̄ргуӈкве акван хо̄нтхатыглэ̄гыт «Строитель» нампа культура колн о̄сялантэ̄гум. Тот Любовь Собянина ханты ос ма̄ньщи ма̄хум акван-атыглыянэ. Тувыл «Миснэ» нампа э̄ргынкружокт э̄ргēгум Ма̄н са̄всыр ялпыӈ хо̄талыт э̄ргуӈкве во̄виньта̄лавēв. Таима̄гыс яныгпа̄ла хо̄т-пат театрын ялнэ ма̄гыс олнта̄л билетыл мивет. Та щирыл ма̄н сыресыр спектаклит сунсуӈкве вēрмēв. Сэ̄тапыл сагим пормасанув савалап ня̄врам колын ёвтавет манос мо̄т матумпа̄ла хо̄тпатын майлавет.
Тувыл Галина Проскурякова «Посиделки» нампа кружок ва̄рыс. Ма̄н тот ма̄нкио̄щнэ хансаӈ супыт ю̄н туӈкве ханищтахтэ̄в. Марщумлаӈкве ат а̄лы мēв акваг матыр а̄ти ва̄рыглэ̄в. Поравакв ты щёс мины. Ам ос ка̄сыӈ туи тыг Я̄гримн ёхталэ̄гум. Надежда Констатиновна палт мощ о̄лэ̄гум. Нярихуми лӯи па̄вылн рӯтанум палт ялапа̄лэ̄гум ос ювлеӯсн та минэ̄гум. 
- Наӈ на̄нки омагына̄тягын урыл о̄с мощ потыртэ̄н 
- Ам амки о̄парищн  а м у м  Е н и з о р о в а  о̄лыс А̄щум Василий Мануйлович Енизоров хо̄нтлуӈкве тотыг лавес а̄гмыӈ-мосыӈыг ювёхтыс. Вежакоры ос Мулигорт колхозыт председателиг пēриявес рӯпитас Тот хӯл алыщлан артелит о̄лсыт Омам Евдокия Ивановна Паштор па̄вылныл о̄лыс тав са̄ртын а̄тимыг ēмтыс. Омагум-а̄тягум хӯрум пыг ос акв а̄гио̄щсы̄г янмалтасы̄г. 
- П ӯ м а щ ӣ п а . Ам ва̄глум наӈ налыман та̄л школат рӯпитасын са̄в ня̄врам ханищтасын. Ты та̄л ма̄ньполь э̄тпост 75 та̄лын то̄влыс. Ма̄н газетат рӯпитан хо̄тпат наӈын янытлылӯв! Пуста̄гыл э̄лаль о̄луӈкве ла̄вилӯв, са̄в сымыӈ хо̄тпа ляпат вос о̄лэ̄гыт а̄гин пыгын ос апганын ӯргалым вос о̄ньщавēн. Ханищтан ня̄врамытн акваг вос номавен, матыр номт о̄ньщēгынке тэ̄лагвосēмты. Пуска̄т пус ла̄гыл. То̄румёт О̄тырёт. 
 
 
 
 



 
В Игриме я встретилась с давней моей знакомой  Глафирой Васильевной Саратиной. С 2007 года она проживает в городе Тюмень. Её супруг А.К. Саратин много лет проработал в «Игримгазе», и от организации они получили там квартиру. Сама же Глафира Васильевна всю жизнь отдала работе в Игримской школе. За её плечами несколько выпусков начальных классов.
Средне-специальное образование она получила в Ханты-Мансийском педагогическом училище, а затем закончила  в Ленинграде институт им. А.И. Герцена. С теплотой и нежностью женщина вспоминает студенческие и первые трудовые годы, пору своей молодости. С мужем они достойно воспитали сына и дочь.
В Тюмени ей не приходится скучать, она постоянно занята творчеством, поёт в хоре, ходит в театр, в клубе «Югра» встречается с земляками из нашего округа. Недавно она отметила 75-летие, с чем мы её и поздравляем!
Автор Т. Мерова
