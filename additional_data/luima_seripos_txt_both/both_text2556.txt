

	Ва̄т са̄грапнал э̄тпос 28 хо̄талэ̄т Ханты-Мансийск ӯс мирколт мирн нё̄тмил ва̄рнэ ма̄хум акван-атхатыгласыт. Та̄н рӯпатаныл рущ щирыл ла̄ваве – Совет Общественной палаты Югры. Ты тэ̄ла палт Любовь Александровна Чистова пуӈктоты. Мо̄т ӯсытт о̄лнэ ма̄хум та̄н ётаныл о̄с потрамасыт – аквъёт рӯпитан ма̄гсыл ищхӣпыӈ ут щё̄пита̄лвес. Та мат то̄тап хосыт ка̄сыӈ хо̄тпа матыр ла̄вуӈкве манос китыглахтуӈкве вēрмыс.


		О̄выл ла̄тыӈ кӯщай э̄ква тав ла̄выс. Рӯпатаныл хумус минас, ювле хультум та̄л сыс манхурип тэ̄ла ва̄рсыт, хотьютн нё̄тсыт – пуссын ты урыл потыртас. Тав ла̄вме щирыл, ма̄к хо̄нтхатыглап Сургут ӯст о̄лыс – Пятый форум общественных объединений Юг-ры. Та порат та̄н ЖКХ (жилищно-коммунальное хозяйство) тэ̄ла уральтаӈкве номылматсыт. Хо̄тпа пēриясыт, наме Олег Миронович Шиян, тав ань ты та̄рвитыӈ тэ̄ла палт пуӈк тоты (рущ щирыл ла̄ваве – Эксперт общественной палаты). ЖКХт китыг-лахтан ла̄тыӈ са̄в о̄лы, ма̄хум ань нё̄тмил ва̄рнэ компаниятын ла̄пала̄лавет, са̄в олн тув ойтэ̄гыт. То̄ва колыт са̄в та̄л сыс йильпииг ат та щё̄пита̄лавет, ма̄-хум такос ойтхатэ̄гыт, олнаныл аман хоталь минэ̄гыт, ты урыл нэ̄мхотьют ат ва̄гтэ.

		Олег Миронович тох потыртас: «ЖКХ тэ̄ла уральтан ма̄гыс ма̄н ань ка̄сыӈ ӯст рӯпитаӈкве патэ̄в. Па̄влыӈ ма̄хум матыр китыглахтан ла̄тыӈ о̄ньщēгыт тē, ма̄навн ла̄тыӈ вос кēтэ̄гыт. Са̄в квартираӈ яныг колыт ёмащакв уральтыянӯв: тэ̄лы кастыл щё̄пита̄лавет ман а̄ти, вит со̄сантан ма̄гыс ма̄хум манах солко̄ви ойтэ̄гыт, кол йильпииг щё̄питан кастыл олн та̄стувес ман а̄ти, щар пēс колт о̄лнэ мир о̄лнэ̄тем колыл аман хунь мивет – ты ос мо̄т са̄в тэ̄лат пуссын та̄ра-паттыянӯв. Ань ма̄навн сака са̄в хо̄тпа пищма хансэ̄гыт, та̄рвитаныл урыл потыртэ̄гыт, ма̄навныл нё̄тмил кинсэ̄гыт. Ты тэ̄ла атхунь та̄рвитыӈ, ос акв вуйхатасӯв, воссыг хоталь щалтэ̄в, та рӯпитэ̄в.

		Ма̄н хунь ущ о̄вылтахтасӯв рӯпитаӈкве, туп та̄л-охсаг ēмтыс, ос ты сыс са̄в ёмас потыр хӯлыгласӯв, ма̄хум кӯщаитн нё̄туӈкве патвēсыт. Ма̄н рӯпатав ань хо̄т-а̄ти ка̄салаӈкве ро̄ви, телевизор хосыт сунсуӈкве ро̄ви. Ань нэ̄мхотьют нэ̄мхо̄т ат восги, хо̄нтхатыглап ва̄рыгланэ̄в порат ка̄сыӈ хо̄тпа тув вос щалтсы, потыр о̄ньщи те, вос потырты, вос китыглахты. 

		Йильпи са̄ккон щирыл, ань мори рӯ-питан компаният колыт щё̄питан ма̄н ат та̄ртавет. Э̄рнэ нэ̄пакыт (лицензия) ат те о̄ньщēгыт, ляпан щар ул вос ро̄влахтэ̄гыт. Ты ва̄рмаль палт ань туп мӯсхал ма̄хум вуйхатэ̄гыт. Округув янытыл 213 компаният э̄рнэ нэ̄пакыт о̄ньщēгыт».

		Ты Советыт а̄гмыӈ-мосыӈ ма̄хумн нё̄тнэ ма̄гыс Станислав Петрович Кононенко рӯпиты. Хум такви инвалидный коляскат ӯнлы, па̄выл хосыт тох яласы. Тав о̄с акв-кит ла̄тыӈ ла̄выс: «Ты та̄л ня̄врам янытлан та̄лыг ла̄ввес. Округув янытыл ань ща̄нь-а̄щ та̄л ня̄врамыт о̄лнэ колыт лап-пантуӈкве патвēсыт, туп нила ӯсытт тамле колыт рӯпитэ̄гыт. 80 ня̄врам тот о̄лы, та̄н халанылт 25 - а̄гмыӈ-мосыӈ ня̄врамаквет. Та̄н сака а̄гмыӈыт, таима̄гыс нэ̄мхотьютн виӈкве ат таӈхавет. Пуссын пусмалтаӈкве э̄рēгыт, тыгле-тувле пēргата̄луӈкве, пӯльни-цан хо̄т-а̄ти тотыглаӈкве та маныр. Ма̄н ань са̄в ма̄н пищмат хансэ̄в, ня̄врамыт коляскатыл ёвтуӈкве вос нё̄тавет, сакати кол тӣвырт яласаӈкве вос вēрмēгыт. Ювле хультум та̄лытт ня̄врамыт са̄в олныл та̄стлавēсыт, ос олнаныл ка̄сыӈēмт хотталь по̄хан-тотвēсыт, тӯлмантавēсыт. Ма̄н ань ты тэ̄ла ёмащакв уральтылӯв, кӯщаитн нё̄туӈкве ла̄ввесӯв». 

		Тувыл Сургут, Мегион ос Нижневартовск ӯсытт о̄лнэ хо̄тпаныл потыртасыт – хотьют маныр рӯпата ва̄рыс, ос ты та̄л маныр ва̄руӈкве номсэ̄гыт. 

		Ты Совет округт о̄лнэ мирн э̄рнэ тэ̄ла са̄в ва̄ри. Тот кӯщаиг о̄лнэ э̄ква – Любовь Александровна Чистова сака ёмас, мӯтраӈ э̄лумхо̄лас. Тав яныг таквс э̄тпос 28 хо̄талэ̄т 1949 та̄лт Ханты-Мансийск ӯст самын патыс, тыт яныгмас. А̄ги-пыг о̄ньщи. Са̄в та̄л округ Думат кӯщай ва̄ӈын хо̄тпаг о̄лыс, са̄кконыт хаснэ ма̄т рӯпитас. «За заслуги перед округом», Заслуженный юрист Российской Федерации ос мо̄т государственный намытыл маим о̄лы. Ань ос округт о̄лнэ мирн нё̄ты, ка̄сыӈ хо̄тпа магыс сыме ща̄рги. 

		 

		Светлана Ромбандеева


	 




	В Ханты-Мансийске в режиме видеоконференции состоялось заседание Совета Общественной палаты Югры, на котором были поведены итоги работы палаты за 2015 год.

	По словам, председателя Общественной палаты Югры Любови Чистовой, за это время были проведены все запланированные пленарные заседания, активно работали территориальные комитеты и комиссии. Она особо отметила прошедший в ноябре в  Сургуте пятый Форум общественных объединений Югры. По мнению председателя, одним из важных событий 2015 года стало создание в Общественной палате комиссии по вопросам ЖКХ, которая сразу после создания приступила к активной работе.

	На заседании был рассмотрен план работы на 1-е полугодие 2016 года. В список вопросов вошли развитие агропромышленного комплекса, поддержка импортозамещения и экспертно-ориентированных производителей, дошкольное образование детей-инвалидов, обеспечение жильем льготных категорий граждан, перспективы развития бесплатной юридической помощи.

	Светлана Ромбандеева
