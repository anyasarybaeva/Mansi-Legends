
Рущ па̄влыӈ, рущ ӯсыӈ ма̄т рӯпата тал о̄луӈкв та̄рвитаӈ, ка̄сыӈ хо̄тпа та̄квина̄тэн матыр рӯпата кинсы. Во̄рт о̄лнэ ма̄хум о̄с нас ат о̄лэ̄гыт. Нювсаӈкв ат ке патэ̄гын – манарын тэ̄гын? Хулюмсунт па̄вылт са̄вкēпыл  а̄ти рӯпат ма̄,  руще-ма̄ньщитэ̄тыл   пуссын аквъёт рӯпитэ̄гыт. Сосьвинский ЛПУ Хулюмсунт рӯпитанэ̄тэ  па̄сныл налыман нупыл са̄т та̄лыг ēмтыс. Татьяна Даниловна Самбиндалова ты организацият  «Служба связи» ма̄т   ва̄т арыг та̄л рӯпиты. Ёмщакв ка̄ркамыг рӯпиты, рӯпататэ э̄руптытэ, са̄всыр службат халт спортивный соревнованиятн  яланты: ёсал ха̄йты, волейбол, теннисыл ёнги. Ам тав колэ̄н ялсум, рӯпататэ  ос о̄лупсатэ урыл мēн мощ потрамасмēн:

	– Хо̄т самын-патсын, яныгмасын, ханищтахтасын?

	– Ня̄хщамво̄ль па̄вылт самын-патсум. Николай Михайлович 

	Сагандуков та порат леккарыг о̄лыс, ма̄ньщитн леккар-Коляг ла̄ввес.

	Нёлолов та̄л мус Ня̄хщамво̄льт о̄лсум, тот садикн ялантасум, хӯрум та̄л яныт порат садикн майвēсум. Та порат ясли группа а̄тим о̄лыс. Са̄т та̄л школан минасум.  Тувыл омам хум ва̄рыс, Няхлаӈ па̄вылн минас. Та-ма̄гыс акв та̄л Та̄гт па̄выл школа-интернатт ханищтахтасум. Лов та̄лум нупыл патум порат 69 та̄лт тыг Галя о̄ньгум ос Илья яглаӈум 

	па̄лт ёхтысум, тэ̄н па̄лттэ̄н о̄лмаясум. Тэ̄н та порат иӈ ма̄нь китыг, Катяг-Ленаг ма̄ниг о̄лсыг, Миша та таквсы самын-патыс. 

	Та порат Хулюмсунтыӈ 

	ня̄врамыт  Ня̄хщамволь па̄вылт ханищтахтасыт. Ам о̄с нёлолов класс мус Ня̄хщамво̄льт ханищтахтасум. Нёлоловхуйплов та̄л яныт порат «Тюменьтрансгаз» организациян колкан ловтуӈкв патхатасум, акв та̄л рӯпитасум, Салехард ӯсн торговый училищан ханищтахтуӈкв ялсум, тувыл тот а̄гмыл ēмтсум. Ётыл Ха̄льӯст пирикаскаг ханищтахтасум, 

	хул-нё̄выль рущ щирыл 

	рыба-мясо тыналан ла̄пкат кит та̄л пирикаскаг рӯпитасум, 

	амки общежитиет о̄лсум. Тувыл 1981 та̄лт ювле Хулюмсунтн  ёхтысум, о̄с «Туменьтрансгаз» рӯпат ма̄н патхатасум, хурум та̄л ОРС-4 буфетт рӯпитасум. Отпускат о̄лмум сыс Ягримн ханищтахтуӈкв ялсум, Учебный комбинатт телефонисткаг акв э̄тпос ханищтахтасум. 

	Ёхтысум ос 1984 та̄л па̄сныл связьн телефонисткаг вуйвēсум. Ань матах та̄л электромонтерыг ты хо̄тал мус о̄лэ̄гум. Связьт ва̄т та̄л рӯпитэ̄гум, та э̄лы-па̄лт 

	хӯрум та̄л ос буфетчицаг 

	о̄лсум. 

	– Телефонисткаг о̄лмынт маныр рӯпата ва̄рсын? Хумыс рӯпитасын?

	– Та порат коммутатор о̄лыс. Кол-хал ӯлтта ман мо̄т ляпа 

	па̄выл-хал потыртан ма̄гыс хотьют звониты, китыглылум ос хо̄ӈха тавēн э̄ри та ёт кēр-ква̄лганэ̄н акван-о̄лтыягум, ма̄хум тащир ущта потыртасыт. Потыр акван-о̄лтсум. Ань хо̄льтыл хунь, хоталь э̄ри тув ро̄хлыгты.1995 тал порат ущ компьютерный связь патыс. Рация хо̄сыт потыртаӈкв во̄вавēв.

	– Электромонтер ос маныр ва̄ри?

	– Кабель –телефон ква̄лгыт пинэ̄в. Хот ма̄ хо̄сыт миннэ ма̄т, ма̄ хилуӈкв ке э̄ри - ма̄ хилэ̄в, нумыл тотуӈкв ке э̄ри –нумыл 

	тотылув. Хо̄т э̄ри - но̄х-нэ̄гсалыянув, тувыл хот-о̄люптыянув. Рӯпитан ма̄вт са̄всыр аппаратура о̄лы, таит хот-сэ̄гсалыянув, колкан ловтэ̄в.

	– Наӈки матыр рӯт о̄ньщēгын? 

	–Рӯт о̄ньщēгум, тыт па̄вылт Галя о̄ньгум о̄лы.

	–Оман маныр наме о̄лыс? 

	–Омам Самбиндалова Дарья Степановна о̄лыс. Няхщамвольт о̄лыс, тувыл Няхлаӈ па̄вылн 

	хум ва̄рыс. О̄йкатэ наме Пēтр Егорович Вынгылев о̄лыс. Ётыл 

	омам по̄хын минас, ювле ёхталас, тыт Хулюмсунтт о̄лыс. 

	Марина э̄щум а̄нумныл са̄т та̄лэ ма̄нь, о̄с тыт Хулюмсунтт о̄лы, рӯпиты. Та ёлы-па̄л  Люда, тав  Югорск ӯст о̄лы. Тувыл Нина ос Вася, щар ма̄ниг. Нина Ханты-Мансийскат о̄лыс, та̄лыг ēмтыс а̄тимыг ēмтме. Вася Ягримт о̄лы. 

	Амки пыгум наме Илья, Новосибирск ӯст о̄лы, тот ханищ-тахтас, э̄лаль тув хультыс. Колыл ёвтыслум, ань тот о̄лы. Амки ва̄тихал тув ялантэ̄гум. 

	Потрумēн та оигпас. Пуста̄гыл о̄лнэ са̄в та̄л тавēн, э̄лаль 

	ёмщакв рӯпитаӈкв. Хоса нот, со̄т ос щунь!

	Анна 

	Алгадьева

	 



В любом городе либо посёлке без работы не проживешь.  Да и живя в маленькой деревушке, находящейся в лесу, без труда не добудешь себе пропитание. 
В поселке Хулимсунт с момента начало работы  Сосьвинского ЛПУ прошло более сорока лет. Вот уже больше тридцати лет в этой организации трудится Татьяна Даниловна Самбиндалова. Это очень ответственный, работоспособный человек, активная она не только в работе, но и в общественной жизни села, участвует в различных соревнованиях, проводимых между организациями.
Татьяна Даниловна родилась п. Няксимволь Берёзовского района. С десятилетнего возраста воспитывалась у родственников в п. Хулимсунт. Окончив школу она, так же как и её мать вышла замуж и переехала жить в другую деревню.  Она начала работать с 18 лет. Выучившись на продавца, два года по специальности проработала в магазине в п. Березово «Рыба-мясо». Потом вернулась в Хулимсунт, устроилась на работу буфетчицей в «Тюменьтрансгаз» ОРС-4. Проработав три года, выучилась на связиста в п. Игрим, после чего её приняли на «Службу связи», сначала на должность телефонистки, а в настоящее время работает электромонтёром.
Рассказывая о своей семье, Татьяна Даниловна упомянула о сыне, который по окончании института в Новосибирске, решил остаться жить и работать в этом городе.
Татьяна Даниловна купила ему в Новосибирске квартиру, теперь ездит навещать сына.
В благодарность за общение с нами мы пожелали Татьяне Даниловне Самбиндаловой крепкого здоровья и дальнейших успехов в работе.
Анна АЛГАДЬЕВА
