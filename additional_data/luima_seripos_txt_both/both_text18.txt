
Яныг хо̄нтыт но̄х-патум хо̄тал янытлан ма̄гсыл мо̄лты та̄л па̄сныл автопробегыг ла̄внэ лё̄х ва̄рыглаӈкве патвес. Константин Репин, ма̄ньлат ма̄хум халт Югра парламентыт кӯщаиг о̄лнэ пыг, «Победа – одна на всех» нампа проект хансыс. Тот рӯпитан ма̄ньлат а̄гит-пыгыт ты номт э̄лаль тэ̄лаг ва̄руӈкве патсаныл.

	Ань ты тӯя ма̄хум «Победа» нампа са̄т пēс ма̄шинал хӯрумхуйплов ӯс та̄ра 6 362 км атхуйплов хо̄тал сыс тах минэ̄гыт. Ты ӯсыт пуссын город-Герой нам о̄ньщēгыт. Мурманск ӯсныл яныгполь э̄тпос ва̄т нупыл атыт хо̄талт минмыгтэ̄гыт СанктПетербург, Москва, Тула, Смоленск, Минск, Брест, Киев, Одесса, Севастополь, Керчь, Новороссийск ӯсытын хо̄иглэ̄гыт ос я̄ӈк на̄тнэ э̄тпос нёлолов щислат Волгоград ӯсн ёхтэ̄гыт. Ка̄сыӈ ӯст та̄н Победа хо̄тал кастыл ва̄рыглан мероприятиятыт та̄нти лё̄ӈханыл урыл потыртаӈкве патэ̄гыт.

Рēтыӈ ю̄свой э̄тпос 1943 та̄лт Сталинград ӯс по̄хыт немцыт ма̄н ма̄хманувн ёмщакв алыщлавēсыт, ӯс ляпан щар ат та̄ртвēсыт. То̄нт ты ГАЗ М-20 ма̄шина ва̄руӈкве о̄вылтавес, ётыл тав «Победа» намыл пинвес. Ань са̄т тамле ма̄шина Тюменил, Няганил, Екатеринбургыл, ХантыМансийскыл, Фёдоровский па̄вылныл ос Мурманск ӯсныл Победа хо̄тал янытлаӈкве минмыгтэ̄гыт. Ты пēс ма̄шинат пуссын ёмщакв хот-щё̄питавēсыт ос лё̄ӈханыл хӯрум государство та̄ра паты – Россия, Украина, Белоруссия.
Ты автопробег мо̄лты та̄л о̄вылтавес, ма̄хум Нижневартовсканыл Екатеринбург мус титхуйплов ӯс та̄ра хус «Победа» ма̄шинал минасыт. Ка̄сыӈ ӯст, ка̄сыӈ па̄вылт ня̄врамыт ос яныг ма̄хум тамле ма̄шинатыл сака пӯмщалахтасыт. Хуньт пēс порат ва̄рим утыт ань тыг мус рӯпитэ̄гыт ос мирн та пилыщмаӈ, та̄рвитыӈ пора хотёрувлаӈкве ат мыгыт.
Молодёжный парламентыл тēтым ля̄ххал Г. Кондина ма̄ньщи ла̄тӈыл хансыстэ.




 
Молодёжный парламент Югры ко Дню Победы организовали автопробег «Победа – одна на всех». Участники автопробега на семи раритетных машинах ГАЗ М-20 проедут по 13 Городам-героям.
Информация предоставлена Молодёжным парламентом Югры, перевод Г. Кондиной.
