
Рēтыӈ ю̄свой э̄тпос 25-26 хо̄талагēт Ханты-Мансийск ӯст «Центр народных художественных промыслов и ремесел» колт округ янытыл са̄всыр музеитыт рӯпитан ма̄хум акван-атхатыгласыт. Ты акван-хо̄нтхатыглап тох намаим о̄лыс: XV Координационный совет субъектов сферы народных художественных промыслов и ремесел.

	Та̄н халанылт соссаӈ хо̄тпат о̄с о̄лсыт: Сургут ӯсныл «Старый Сургут» историко-культурный центрныл ма̄ньщи нэ̄ М.В. Самсонова ёхталас, тав соссаӈ мир отделт кӯщаиг рӯпиты; ханты нэ̄ Ф.С. Бондаренко Нижневартовский район Аган па̄вылныл о̄лыс, такви па̄влэ̄т музейт кӯщаиг о̄лы; Белоярский ӯсныл ханты нэ̄ М.В. Кабакова ёхталас, тав ос пēс йис пормас суссылтан ма̄т рӯпиты. Мо̄т ма̄хум Нефтеюганск, Мегион, Лянтор, Советский ос Урай ӯсытныл о̄лсыт. 

	О̄выл ла̄тыӈ округ янытыл культура тэ̄ла палт кӯщаиг о̄лнэ нэ̄ Н.М. Казначеева тав ла̄выс. Тув ёхталам ма̄хум тав янытласанэ, тамле та̄рвитыӈ ос аквты э̄рнэ рӯпата ва̄рнэ̄ныл ма̄гыс са̄в ёмас сымыӈ ла̄тыӈ ла̄выс. Тувыл ты кол кӯщай нэ̄ Ольга Дмитриевна Бубновене потыртас: «Округув янытыл 32 ма̄щтыр хо̄тпа о̄лы. Ма̄н ма̄хманув 2014 та̄л сыс округув коныпал Россияв янытыл ос э̄лы хо̄н ма̄т 29 са̄всыр конкурсытыт но̄х-патыгласыт. Пуссын янытлан нэ̄пакытыл ос са̄всыр мӯйлупсатыл майвēсыт. 

	Ты янгыщ Сургут, Лянтор ос Урай ӯсытт о̄лнэ хо̄тпанув. Ма̄н пуссын аквъёт э̄рнэ тэ̄ла ва̄рēв. Ма̄н катыл ва̄рум пормасанув са̄в ма̄т ва̄вет, сунсыглавет, пӯмщалавет». 

	Кит хо̄тал сыс ка̄сыӈ хо̄тпа такви рӯпататэ урыл потыртас, ань ювле хультум та̄л сыс тэ̄ланыл хумус ва̄рсаныл, матыр та̄рвит о̄ньщēгыт ман пуссын ёмас, ты урыл потыртасыт. Ищхӣпыӈ ут хосыт кина охсат ос са̄всыр хурит суссылтасыт. 

	Светлана Ромбандеева 



С 25 по 26 февраля в центре народных художественных промыслов и ремесел Ханты-Мансийска прошел Координационный совет субъектов сферы народных художественных промыслов и ремёсел. В программе совета была запланирована работа по подведению итогов деятельности за 2014 году и обсуждению планов работы на 2015 год.
В Ханты-Мансийск приезжали сотрудники муниципальных центров культуры и музеев. Директор Центра народных художественных промыслов и ремесел Ольга Бубновене рассказала участникам, на какие основополагающие документы необходимо опираться работникам учреждений культуры. Затем представила отчет о деятельности Центра культуры за 2014 год. В настоящее время в округе работают 35 мастеров со званием «Народный мастер России», из них трое имеют звание «Заслуженный деятель культуры Ханты-Мансийского автономного округа – Югры». 
В течение двух дней представители окружных учреждений отчитывались о деятельности за 2014 год и поделились планами на 2015 год.
Светлана РОМБАНДЕЕВА
