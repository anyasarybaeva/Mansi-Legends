
Яныг таквс э̄тпос оигпан хо̄талэ̄т Ханты-Мансийск ӯст тыньщаӈ сагнэ ханищтап ва̄рыглавес. Ты ханищтап А̄с-угорский ма̄ньлат организацият рӯпитан ханты пыг ва̄рыглаӈкв номылматастэ, тав наме Руслан Богордаев, ты ханищтап губернатор грант-олн вуйлым щирыл ва̄рыгластэ.
Тыньщаӈ сагуӈкв ханищтан ма̄гсыл Белоярский район Касум па̄вылныл Яков Никифорович Тарлин ма̄щтыр ханты хум во̄виньта̄лвес. Тав «Россия ма̄щтыр» нам о̄ньщи. 
Мастер-класс «Югра лылыеп» соссаӈ мир организация колт ва̄рыглавес. Ханищтап о̄вылтан порат Александр Новьюхов, «Югра лылыеп» кӯщаиг о̄лнэ хум, ла̄тыӈ ла̄выс: «Ма̄н, яныгнувег о̄лнэ ма̄хум, ма̄ньлат хо̄тпанув нупыл сунсым, хот-ща̄гтэ̄в. Тыньщаӈ сагнэ ханищтап округувт щар о̄выл щёс ва̄рыглавес. Са̄лыӈ ма̄хмыт ма̄к та̄н ты ва̄гыт, тыньщаӈ сагнэ рӯпата манырсыр та̄рвитыӈ рӯпатаг о̄лы. Ма̄н та̄н рӯпатаныл ӯст о̄лнэ ма̄хмытын таима̄гсыл суссылтыянӯв. Ты хорамыӈ, та̄к ква̄лыг хумус сагаве, вос ва̄гыт. Сунсэ̄н ос ханищтахтэ̄н». 
Александр Новьюхов потыртан ма̄ныл а̄стуме юи-па̄лт, Надежда Молданова ла̄тыӈ ла̄выс. Тав А̄с-угорский ма̄ньлат организация тармыл кӯщаиг пēриим о̄лы. Тав ла̄выс: «Ам Руслан Богордаевын тыньщаӈ ма̄щтырлан номтэ э̄лаль тотнэ ма̄гсыл, яныг пӯмащипа ла̄вēгум. Ам ва̄глум, ма̄н округувт тэ̄пыӈ ща̄рк иӈ са̄в. Таима̄гсыл ма̄навн тыньщаӈыт сагуӈкв ань ты ханищтахтуӈкв э̄ри».
Мастер-класс о̄вылтан э̄лы-па̄лт, Яков тыньщаӈ сагнэ ма̄гсыл ня̄р щё̄питан урыл мощ потыртас. 
Хоты порат, маныр щирыл  са̄лы то̄выль хот-нёлхаптуӈкв э̄ри. Тувыл ос ханищтахтуӈкве ёхталам ма̄ньлат хо̄тпат хот-нёлхатам, витыӈ ня̄р атэ вос торгамтыяныл, витыӈ та̄гыл ёт тотыгластэ. То̄ват то̄выль хот-нёлхатнэ саюм атыл нёлсамасаныл ка̄тыл лап-понюмтым, иснас па̄лыг-пунсым э̄лаль хӯнтлысыт. 
Титыт хо̄талт тыньщаӈ сагнэ ма̄гсыл ощща-хоса ня̄р ква̄лыг яктуӈкв ос ка̄миньтаптуӈкв о̄вылтахтасыт. О̄влэ̄т титэ̄лмиӈ касаил ня̄р сов ощщаг яктуӈкв о̄вылтан порат, ня̄р акв па̄ӈвхит ква̄лгыг яктуӈкв ат а̄ртмыс. 
Ма̄ньлат ма̄хум та хо̄талт хо̄тал палыт тыньщаӈ сагнэ ня̄р ква̄лгыт щё̄питасыт. Ня̄р ква̄лыг каминьтлан ос сове ню̄нслан порат са̄в ё̄р э̄ри. Таима̄гсыл тыньщаӈ сагнэ ханищтахтын хо̄тпанув халанылт  ва̄тихал пēнтхатым рӯпитасыт. Ӯщлахтанэ̄ныл порат ос исум ща̄й айсыт. 
Юи-о̄выл хо̄тал Яков Никифорович ханищтан ма̄хманэ тыньщаӈ сагуӈкв ханищтаӈкв о̄вылтасанэ. О̄влэ̄т тав та̄нанылн хӯлтыглас, хумус нилаг яктым ня̄р ква̄лгыт акв та̄к хорамыӈ тыньщаӈыг сагуӈкв э̄ри. Хоты ква̄лге хоталь пинуӈкв, хоты тулё̄влыл та̄наныл пувуӈкв. Ты урыл ёмщакв ля̄льт потыртасанэ ос щир мус хӯлтсанэ. Ёхталам ма̄хманэ са̄выӈпа̄лэ та̄ра тыньщаӈ сагуӈкв ханьщувласыт. 
Щё̄питам ня̄р ква̄лганыл са̄всыр па̄ӈвхитыл яктыманыл ма̄гсыл тыньщаӈаныл ос мо̄т-мо̄т осытыг тэ̄лсыт. Та хо̄тал нила тыньщаӈ сагуӈкв о̄вылтахтасыт. Руслан Богордаев ла̄выс: «Ма̄навн ань ты рӯпата а̄стлан ма̄гсыл ма̄щтырлан колнак э̄ри хо̄нтуӈкв. Ань о̄вылтам рӯпатав тах ва̄тихал а̄стлылӯв».   
 
Александр ВЬЮТКИН
 



С 29 ноября по 1 декабря Молодежная организация обско-угорских народов ХМАО-Югры провела мастер-класс по плетению тынзяна. Обучение технологии изготовления тынзяна провел народный мастер России, член Союза художников России Яков Тарлин из п. Казым Белоярского района. 
В мастер-классе приняли участие тринадцать человек. За три дни работы они выделали, нарезали нужное количество кожи на четыре тынзяна.
Проводился мастер-класс на средства гранта Департамента образования и молодёжной политики ХМАО-Югры. Автором проекта является Руслан Богордаев, член Молодёжной организации обско-угорских народов Югры, руководитель отделения Федерации этноспорта Югры в Ханты-Мансийске.   
Подобный мастер-класс в округе проводилось впервые.
Автор А. Вьюткин    
