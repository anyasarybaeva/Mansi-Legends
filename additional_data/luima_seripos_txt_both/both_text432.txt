
 
А̄ӈкватэ̄гум, хумус ма̄нь э̄щум оматэ юи-па̄лт койхатым, хӯл солвал витын пувтма̄нтым тэ̄г. Номтэ̄тл, улпыл, яныг хо̄тпаг таквина̄тэ номсытэ. Ам тай яныг. А̄нумн атхуйплов та̄л. Туп тыщирыл номылматаӈкв а̄лымасум, омам ла̄выс, тэ̄н а̄щумтыл холытан тэ̄нут ма̄гсыл Кульпасн минэ̄г. А̄нум янгыг хультуптытэ̄н. Омам тымус ӯрыс пищма-ла̄тыӈ яныг ня̄врамагēныл. Тэ̄н э̄лы са̄м ӯст о̄лэ̄г. Таима̄гыс омам сыме сака ща̄рги ос номсахты. Ты потыр хӯлмум юи-па̄лт, ат ва̄глум маныр ва̄руӈкв: хумус ма̄нккēв во̄рт хультэ̄в? По̄ри ла̄вуӈкв куссум, тувыл ат вēрмысум.
Ты щирыл, яныг хо̄тпа хольт о̄луӈкв патэ̄гум! Э̄щанум хӯнтлым хумус ла̄вēгум, ам пилэ̄гум ка̄сыӈ матыр сырыхтан суил, ӯйрищ илтторыг луйгасан суил. Матырсыр во̄рӯйн те нэ̄главēв? Норкол кӣвырыт те 
о̄лсӯв, тай ос мо̄т ва̄р-маль, ты парщин-палатка са̄й хунь ва̄ри. Хоталь щалтапēв, матарын те ёхтавēв? Йӣвн но̄х-ха̄ӈхуӈкв э̄щанум ат вēрмēгыт, иӈ ма̄нит. Писалил хультуптавēв манос а̄ти? Улпыл, хультуптавēв. А̄ращ туп, тя̄к-акв тав вēрми во̄рт ма̄нав вуянтаӈкв. Э̄ри са̄внув ӯльйив тотуӈкв. Ты хо̄тал хунь, тах номылматавем-хурахлэ̄гум. Хурахлан ва̄рмаль тай лю̄ль. Хунь ща̄нягум-а̄щагум о̄лэ̄г, ам хурахлан нупыл тэ̄лам а̄ти, кос-пыл э̄лын вус о̄лэ̄г. Ма̄н ётув яныг кӯтюв о̄йкав, таима̄гыс номтанув мощ та̄кыт. Та̄к номтыӈыг ва̄рхатым, китыглахтэ̄гум.
– Хунь ёхтэгы̄н?
– Хо̄т щё̄с юи-па̄лт, ӣтипа̄лаг, – омам ла̄ви. – А̄лпыл ла̄пкан ялэ̄гум, пиланув промхозн мыгум ос пищма хаслыгтапēгум – кēтэ̄гум. Тувыл мисагум послыгтэ̄гум щаквит тыг тотуӈкв.
Ӣтипа̄лаг тэ̄пъяламув юи-па̄лт, ка̄сыӈ хо̄-тал ва̄рнэ рӯпатав о̄вылтахтас. Омав хӯл то̄слаӈкв щё̄питы, йильпи ма̄нь ка̄сэврищитыл ёхул ва̄ри ос сорых хӯлныл ёхул щё̄питы. То̄слым хӯл ос ёхул тэ̄лы кастыл кӯтюв пӯт па̄йтуӈкв та̄сытлыянэ. А̄щум хӯлпанэ щё̄питы. Ам ос тӯр ва̄тат а̄ны ловтэ̄гум, тӯр ляпатнув о̄лы, я̄ мус хоса. Тӯр  ма̄нькве, таима̄гыс хӯл ат о̄ньщи, туп ондатрыт уйгалэ̄гыт. Мощ улпыл ондатр о̄лы, йильпи пум саквыт ты на̄тгащлавет.
Тӯр ва̄тат ма̄н ха̄ӈхуп о̄ньщēв, хунь ё̄мнэ порат такем ёмащакв хосгащлахтэ̄гыт. Та̄рвитыӈ матыр тотнэ порат витн ёла щалтапи. Ам тай ха̄ӈхылтап оигпан ма̄т а̄ны-са̄н ловтэ̄гум, кӯпнит ма̄гыс витын ат а̄мараве. Хо̄тал ӯнтнэ ма̄ нупыл сунсэ̄гум, тӯп йӣв тальхыт са̄йт ты на̄ӈки, тыгыл э̄т котилиг ēмты. Хо̄тал ӯнтнэ ма̄тэ выгрыг тēлум, холытан тах во̄тыӈ хо̄талыг паты.
Тувыл омамн нё̄тсум ёхул тагталаӈкв. Тав ща̄гтым ла̄ви: «Холытан ёмас, во̄тыӈ хо̄тал, ёхланув ёмащакв во̄тавет, то̄сэ̄гыт. Хор-ёхланум ёмщакв то̄сэ̄гыт, Ленинградн ня̄врамагум палт кēтэ̄гум…» Омам такви о̄с во̄т во̄внэ мӯтра ва̄г.
Тыщирыл о̄лыглы, хунь пум то̄слан порат, пумканыт. Ӯщлахтуӈкв ӯнтэ̄в, э̄щагум саглэ̄г – сака рēгыӈ, тувыл омам но̄х-лю̄ли, а̄рталытэ, хотыл вēрми во̄трег йиӈкв ос о̄вылтахты кисгащлаӈкв, во̄т аки во̄вуӈкв, тай такви вēсаре ва̄гтэ, э̄рнэ щирыл та кисгащлы. Ма̄н тай лылтасаттал, суйта̄л та ӯнлэ̄в. Тувыл, со̄ль, во̄трег ла̄щалакв ты ёхты, тав ма̄н та̄рав тахы ос пум кӯпнат ёт ёнгим, пум ло̄мт но̄х-лаплым та мины. Омам тав по̄йкитэ: «Во̄тэн-во̄тэн во̄трег… Лё̄моит, ма̄ньуйит хот-нуясаптэ̄н. Ня̄враманум вус ӯщлахтэ̄гыт». Я-ты! Тувыл ӣтипа̄лаг мус ман ос пумканув та во̄тавēв.
Колсори рӯпатав а̄сты, ёл-хуюӈкв щё̄питахтэ̄в. Яныг ситец то̄рыл ю̄нтым хасап кӣвырт хуēв, палатка кӣвырн нэ̄гсалым о̄лы. Хасапув са̄всыр хорамыӈыг толтым ситецыл ю̄нтым о̄лы. Нумитэ ос хасап китпа̄лаге – вуйкан атырхари оспа хорамыӈ лӯпта ситец. Са̄манэ – солиг щирыл иныг щё̄ри оспа нила са̄мп хансаӈ ситец. Мо̄т о̄влаге ос хо̄тахтем сыр хансап то̄рыл. Ма̄н ёл-ойнэ̄в мус тыт та щӯрнитэ̄в, хотьют маныр ты то̄рытыл ю̄нтыс, тувыл питасыӈ лё̄мой пангын суил ёл та оявēв.
Омам турсуил но̄х-са̄йкалэ̄гум: «А̄гикве, ква̄лэн». Ла̄щлакв хасапныл кон-ква̄лэ̄гум, хасап о̄вланэ ёмащакв ёла-тохрим, лё̄мой ул вус щалты. Такем посыӈ, хо̄талыӈ хо̄тал. Лургим-щиньгим ха̄пка йӣв лӯптат лэ̄нтгēгыт, ӯйрищаквет хо̄т-а̄ти луйгēгыт. Ӯлмум хот-рагатас, туп номтын патапас китгагум миннэ лё̄ӈх. Тувыл ос ёлы-пал номтумт – номсэ̄гум, э̄рыӈ пуссын аквъёт минэ̄в. Тӯр ва̄тан минэ̄гум ловтхатуӈкв. Вит ат атаēгум, маныр ёт аквхурипаг о̄лы? Ма̄нь порам ёт, омам ёт манос тыныӈ ма̄тем ёт? Маныр ёт? Омам ёхтыс, китыг-лылум: «Ома, вит маныр атыл пасы?» Куньгасым ла̄ви: «Вит атыл. Маныр пуссын такви ат о̄ньщи». Омам а̄нумн ла̄ви маныр ва̄руӈкв. Такем ка̄смоста̄л патсум, со̄ль, тэ̄н минэ̄г. Савакыт хӯланув ханэ̄гыт, матыр хащта̄л мотор суй сумыллы, ёхланув хотталь во̄рын вус тӯйтыянӯв. Ань сорых пувуӈкв ат ро̄ви, а̄щув истрапыл пинаве.
Ща̄нягув-а̄щагув молях минасы̄г. Мотор суēн ла̄щал-ла̄щал оигпи, 
аквмат суе щар та холас. Хурахлаӈкв патсум. Акваг хӯнтала̄лэ̄гум. Кӯтюванум нупыл сун-сэ̄гум, роттыг о̄лэ̄гыт, ро̄ви ат пилуӈкв.
Э̄ри о̄вылтахтуӈкв матыр ва̄руӈкв, то̄сам йӣв а̄ращ по̄хан тотуӈкв. Ты рӯпата ва̄рим э̄щагум а̄нум ка̄саластэ̄н, таима̄гыс тэ̄нэ̄в юи-па̄лт 
ēмталасы̄г тӯйтыг-лахщтым ёнгуӈкв, ам э̄ла ат та̄ратасагум. Тувыл кукланэ̄н ёт ёнгуӈкв патсыг, ам а̄кань супыл ю̄нтсагум. Ат и мо̄с-таласлӯв, хунь хо̄талъ я̄тыг ēмтыс. Аквматэ̄рт мотор суй сумыллас, 
ма̄н о̄лнэ ма̄в нупыл ты нуйхаты. Ёла ва̄ӈклата̄лым молях 
ёхланум во̄рн та а̄лум-тыянум. Пасант яныг ка-сай а̄лмаясум, э̄щагум во̄власум – во̄рн та ха̄йтэ̄в. Хунь то̄сам йӣв атмум порат ёла-хусылам яныг йӣв ва̄сум, тыгыл но̄х-ха̄ӈхēгын, о̄лнэ ма̄в ёмащакв на̄ӈки. Рущ о̄йка ёхтыс хопсат а̄тыӈ, щаклиӈ пуӈкыӈ. Ам таве ва̄глум, тав пиркатирыг о̄лы, хӯл алнэ ма̄хум тармыл. Палатка ляпан йис, кӣвырн а̄ӈквата̄лыс, тувыл пасан ва̄тан йис, ща̄йпут поньсалас, улпыл а̄рталастэ исум манос а̄ти. А̄ращ ва̄тат мощ лю̄ляхо̄лыс, ро̄ӈхувла̄лыс, а̄щум во̄выс, тувыл со̄пасыг китах щёс патамта̄лыс. Тувыл нэ̄пак-ло̄мт хансыс ос та минас. Ма̄н во̄рт мощ о̄с о̄лсӯв, тувыл палаткав ляпан йисӯв. Надя э̄щум китыглахты:
– Наӈ манрыг касай висын?
– Нэ̄нан вуянтаӈкв.
– Хотьютыл вуян-таӈкв?
– Э̄рыӈ, мори матарыт ёхтысыт.
Нэ̄пак-ло̄мт ловиньтылум: «Селивёрст, Па̄льят ка̄сэвыт минмыгтасыт, э̄ри тув минуӈкв, хӯл алыщлаӈкв». Акв-матэ̄рт пилыщмам хотталь минас, такем ёмас 
патыс. Амкирот ном-сэ̄гум, во̄ртēмын вуянтавем, са̄йлавем. О̄с хӯ-лэ̄гум мотор, о̄с э̄щагум во̄рн тотыягум. Тот тай ма̄н нэ̄мхотьютын ат новавēв. Ань а̄ращ ва̄тат хунь ӯнлэ̄в, э̄ри 
во̄рт о̄лнэ рӯпата ва̄-руӈкв. Кӯтюванув лыпащ та̄ратасанӯв, минасӯв э̄лы тӯрын, хӯл-панув сунсуӈкв. Са̄в хӯл пувсӯв, ма̄нки щё̄-питасанӯв, тувыл пӯт пēтсӯв, ӣтипа̄лаг ēмтыс, омагув-а̄тягув ёхтэ̄г. Тувыл ха̄йтталасум сосыг ва̄туӈкв, вēтра та̄гыл ва̄тсум ос аквматэ̄рт мотор сумыллас, ты тай ма̄н моторув суй. Тав суе ма̄н мо̄таныт ёт ат тэ̄лыгтылӯв. Ща̄г-тым со̄втанув вēтран равтасасӯв, нир халыт вораталым, на̄лув ха̄йтэ̄в. Хотьютув са̄р-тын а̄лыми на̄лув ёх-туӈкв. Атхунь, ма̄н э̄лы-па̄лувт кӯтьванув на̄яныл палт нуйхатэ̄гыт. Ма̄н о̄с ха̄йтсӯв, омав палт 
сынумтахтасӯв, хоса сынгатахтыгласӯв. Ома-тēв атыл лылтсӯв, ма̄кыг ма̄н атув.
Такем солгев, ща̄г-тым потыртэ̄в, тымус тэ̄пъялэ̄в. Омав ма̄навн пищмат ловиньтас: увщим Валя ос каӈкум Слава хансум пищманэ̄н. Тахольт ёмащакв, пуста̄гыл о̄лэ̄г. Ма̄н ос тыт о̄лнэ потранув халувт торастахтым потыртэ̄в. Ва̄гтал патнэг мовиньтым, пиркатир ёхталам урыл потыртэ̄в, тох та минас торгамтатта̄л, а̄ращ тэ̄г, курыскат ща̄иӈ та̄гыл ӯнлэ̄гыт, нэ̄мхотьют а̄тим…
Туп а̄щув тав суп-нēлум та̄л ӯнлыс, нэ̄-матыр ат ла̄выс, суйта̄л пӯмщалахтым ма̄нав хӯнтлас. Ос товēрт ля̄га-ланты ма̄нав пуӈкыт вотгащлым: «Надятем, Маринатем, Светатем».
Манарыл майвēсум ос хультуптавēсум ам номтумт ты хоса-хоса туи хо̄талаквēн?
Ёлы-пал номтумт номсэ̄гум, ам вēрмēгум во̄рт о̄луӈкв. Хумус во̄рт о̄луӈкв э̄ри – ха̄сэ̄гум. Во̄ртем э̄ри янытлаӈкв, ӯе-хӯлэ ёт э̄руптаӈкв. Тав таима̄гыс са̄в пӯмащ, со̄т мыг. Сыстам во̄рквет сыстам номт ёхты, о̄лнэ-хӯлнэ ка̄сын пӯмащиг-щуниӈыг ēмты. Посыӈ то̄румн сунсавен, лӯр
гын хо̄талаквен ё̄ӈхавен!
 



Рассказ Светланы Динисламовой «Летняя пора» из книги «Мы есть..» перевела Мария Двинянинова, жительница п. Хулимсунт Берёзовского района.
