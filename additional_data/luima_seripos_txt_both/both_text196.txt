
Лӯпта э̄тпос о̄выл хо̄талт «То̄рум Маа» музейт ня̄врамыт ма̄гсыл ялпыӈ хо̄тал ва̄рыглавес, пēс порат та хо̄тал хо̄нтаӈ ма̄ньщит «Ворщик хо̄тал» янытламыт. Вор­щик хунь ма̄н ма̄вн ёхты, я̄ӈк тармыл исы, лэ̄ге хосгащлым я̄ӈкыт э̄рттам та сакваты­янэ. Тав ёхтынэ̄т порат, туииг та ēмты. Ты урыл Анна Митрофановна Конькова ло­виньтан нэ̄пакēт хансым о̄лы.
Пēс порат хо̄нтаӈ ма̄т па̄влыӈ ма̄хум пуссын акван-атхатэ̄гыт, ка̄сыӈ нэ̄ хо̄тпа юил тэ̄нут тоты. Акв яныг э̄ква пēрияве, тав Ща̄нит Ща̄ниг ла̄ваве. Та̄н на̄лми ва̄тат пасан ва̄рēгыт, ул пӯрлахтэ̄гыт. Пыгрищит ма̄гсыл Ком­полэн нампа пилуп­тахтын ут вильтхопи­тэ са̄снёлыг ва̄раве. Та са̄снёл нупыл пыгрищит ня̄л па̄хвтэ̄гыт, хала­нылт касэ̄гыт. А̄гирищит ос йӣквēгыт, э̄ргēгыт. Тох ты ялпыӈ хо̄тал янытласаныл. Пыгри­щит па̄тлуптаӈкве, ворт ё̄мыгтаӈкве ул вос пил­сыт, таима̄гсыл са̄снёл нупыл ня̄л та̄ртуӈкве та ханищтавēсыт. А̄гирищит ос ул вос э̄ссамтасыт, йӣквуӈкве ос э̄ргуӈкве вос ха̄ссыт.
Ань пēс йис ва̄рмалит хот ул вос ёрувлахтасыт, таима̄гыс ка̄сыӈ порат соссаӈ хо̄тпат музейн ты ялпыӈ хо̄тал яныт­лан ма̄гыс ёхталаӈкве патэ̄гыт. «Ворщик хо̄тал» рущ ялпыӈ хо̄талн паты, то̄нт мир яны­тыл ня̄врамыт янытлан хо̄талыг о̄лы. Ня̄врамыт ма̄гсыл са̄всыр ёнгын ма̄т ва̄рыглавет, та̄н тот та̄нти халанылт касэ̄гыт, ёнгēгыт.
«То̄рум Маа» музейт ня̄врамыт ма̄гсыл А̄сугорский театрыт рӯпитан ма̄хум концерт ва̄рыгласыт. Нё̄тнэ су­пыл масхатам нэ̄ сце­нан нэ̄глапас, аквтуп та исгащлы, та пор­гащлы, щар ворщик ӯйрищакве хольт. Ня̄врамыт ща̄няныл-а̄щаныл ёт янытласанэ. Ка̄сащам ня̄врамыт туи пора урыл стихотворе­ният потыртасыт. Ка̄сыӈ ня̄врам ма̄нь мӯйлупсал майвес. Та юи-па̄лт а̄мщил а̄мщувēсыт, хо­тьют а̄мщ ханьщис, ос ма̄нь ёнгынутыл май­вес. Ня̄врамыт татем ка̄сащим стихотворени­ят потыртасыт, туйха­тым сценан воратасыт.
Та юи-па̄лт «Лылыӈ со̄юм» колн ялантан ня̄врамыт са̄ӈквылтасыт ос йӣквсыт. Сып но̄ӈхальнув ня̄врамыт ма̄гсыл каснэ ма̄ о̄лыс. Тот тит хо̄тпа акв ляльт то̄выль тармыл ӯнтэ̄г ос йӣво̄выл титтыгхартытэ̄н. Хотьют ка̄тэ̄т йӣв хульты – тав но̄х та паты. Сун ӯлтта пор­гысыт. Тот о̄с халанылт туйхатым воратасыт. Ка̄сыӈ ня̄врам касуӈкве таӈхыс, ва̄им тот ос ён­гынутыл майвēсыт.
Та хо̄тал ащирмаӈ кос о̄лыс, тыхал тӯйтсамыл паргыс. Ос ня̄врамыт ха̄йтыгтым, ёнгасым атыпыл по̄львēсыт. Ёнганыл а̄стум юипа̄лт пуссын ёхталам ма̄хум, ня̄врамыт ща̄ил айтвēсыт, ка̄миньт, атыӈ ня̄нил тыттувēсыт.



В давние времена кондинские манси в начале лета отмечали праздник Трясогузки. Когда прилетала трясогузка, она садилась на лёд и своим хвостиком как будто бы разбивала его, и наступало лето. Обряд поклонения приходу лета описан в сказаниях мансийской сказительницы Анны Митрофановны Коньковой. Тогда все жители деревни собирались на берегу реки, приносили свои угощения и одна из пожилых женщин, которую называли Мать-Матерей, проводила обряд. Для мальчиков делали берестяную маску Комполэна, в которую они стреляли из лука. Таким образом, их обучали стрельбе и смелости. Девочки танцевали, пели.
В городе Ханты-Мансийске сотрудники музея под открытым небом «Торум Маа» возродили традиционный праздник. Каждое лето 1 июня дети с удовольствием посещают это мероприятие, исполняют мансийские, хантыйские песни и танцы. На сцене выступали артисты Обско-угорского театра «Солнце», загадывали загадки о природе. За каждый правильный ответ ребенок получал игрушку. Затем всех желающих мальчиков и девочек приглашали на сцену, рассказать стихи о лете и о природе. За это они тоже получили подарки.
Поднявшись выше на гору, где проводили соревнования по прыжкам через нарты, перетягиванию палки и каната, детей тоже поощряли подарками. Желающих участвовать было очень много. По окончании соревнований детей напоили чаем из лесных трав и накормили вкусными булочками.
