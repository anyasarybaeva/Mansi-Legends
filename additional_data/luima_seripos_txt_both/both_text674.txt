

	Хōсыӈ Та̄рак сӯйт ōлыс, щёлыӈ ōйка ōлыс. Та̄рак сӯйт колъёре ōлы. Аквматнакт на̄лув Хōрыӈпа̄вылн минуӈкве номылматас матыр тэ̄нут ма̄гыс. Тōнт мир са̄выӈпа̄лэ тэ̄лы па̄вылт ōлэ̄гыт. Та̄лматы, та мины, э̄кватэ колэ̄т хульты. Та мины, матрыг ёл-лю̄льсас, тувыл сунэ̄н ӯнтуӈкве ēмталас, хӯрум сун йисыт, ёл-тахамтасыт, та мувылматвес. Тōнт ё̄рн хōла сака са̄в ōлыс, хӯрум та̄н ōлсыт, ё̄рнрищит. Хӯрмит ут тав палтэ мēтхумыг рӯпитам ут, ōс ё̄рн, пувима, ты тотаве. 

	Лап-мувылматвес, ёл-пуввес, китыглаӈкве патвес, хōт ōлы, са̄лыянэ хōт ōлэ̄гыт, та нуйгалаве. Ё̄рныт кēр ёсал ōлэ̄гыт, кēр товтыл ōлэ̄гыт. Акв утын кēр товтыл ю̄ныгтавес пальтытт, пальтытэ па̄лыг-тōлматы, кēлпыл та сōсхаты. Тав нэ̄матыр ня̄л-ё̄вт ёт ат ōньщас. Тав палтэ мēтхумыг ōщнэ ё̄рн ōйкатэ̄н са̄лиг ēмтапас, сунэ̄н вущкасаве, та нуясаптувес, таийыг та хультсыг. Мēтхум ва̄гтэ, хōт колэ ōлы, юв та нуйвес, юв-куратаптувес. Тувыл ё̄рн сунэ̄н та̄лматас, хотталь та тахас. Хōсыӈ хот-ловтвес, пуӈке пēрсалавес, пусмалтавес. Ня̄лыӈ-ё̄втыӈыг ēмтыс, ё̄рнанэ пуссын аласанэ.

	Тувыл тав сака тэ̄пъяп ōйка ōлыс, са̄в тэ̄нэ ōйка ōлыс. Ӯй матыр ка̄тын-патты, пēщ па̄йты, пуссын тэ̄гтэ. Сака та̄йп-айп ōйка ōлыс. Ос матыр щёпыр ман хансаӈ алы, маныгтытэ, пēтытэ, па̄йты. Лов лэ̄ӈын нё̄выль па̄йты, пуссын тэ̄ганэ, та савит та тэ̄г. Янгуй те па̄тамты, тōвыль сунын та̄лттытэ, аквторыг харттытэ. Нё̄влянэ юв-хартты, та маныр, ӯй нё̄выль па̄йты. Таяныт пēщ капай пуссын па̄йтытэ, аквторыг тэ̄гтэ. Тох ань тэ̄г, таима̄гыс та ё̄р.

	Пēс ма̄хум па̄лн совыл ква̄лыг сылталэ̄гыт, э̄лнаӈ янгуйт сованыл сака осыӈыт ōлсыт, ам ва̄санум. Хōсыӈ хунь ӯй пуссын та̄лттытэ, тактēт харттытэ суныл, тōвыль суныл. Хасумты, ань ква̄лге супыг-тōлматы, ла̄ви: «Ты маныр саюм пум». Та осыт ква̄лыг капай, эрттам саюм пум. Тамле Хōсыӈ таяныт ва̄гыл та ё̄р ōлыс. 

	 

	Па̄лн – янгуй (сōруп) сов тох ла̄ваве, тав осыӈ сов, ма̄хманув тамле осыӈ совыл ква̄лыг яктыгласыт.



Сказка-быль о мужчине из рода Хозумовых. Он был очень сильным Мужчина много ел. И ел так много, что  за раз мог съесть целую ногу лося.  Рассказал её Николай Иванович Хозумов в 2011 году, записала С. Ромбандеева.
