

	Ты мо̄йт-э̄рыг Николай Иванович Хозумов тав мо̄йтыстэ, нэ̄пакн С. Ромбандееван хасвес. Николай Иванович ла̄внэ̄тэ щирыл, ты мōйт-э̄рыг охсатэ э̄ргаве, охсатэ потыртаве. Ты, улпыл, пēс порат ōлум нак.


		Акв ōйка пастухыг ōлы, са̄лыӈ ōлыс. Э̄ква ōньщи, яга̄ги ōньщи, аквъёт са̄лыл яласасыт. Щёлыӈыт ōлсыт, са̄лыӈыт. Тав ōйка пастухыг ōлы, рӯпиты. Э̄ще ня̄врам ōньщис, а̄гирищ ōлыс. Таима̄гыс э̄ще ōньгēн лавыл-нэ̄гылттавес, лю̄камтавес, халэ̄нт акваг ля̄втсы̄г. 

		Тав каӈкēн ла̄ви, каӈке ос э̄кватэ тармыл патытэ. Ётыл каӈке ла̄палытэ, ōньгēн ат э̄руптанэ̄тэ ат ла̄ви. Тувыл ань э̄ще номылматас таквинатэ порслаӈкве. Щёлыӈыт ōлсыт, аквхурип хӯрум я̄ӈк ōщсыт. Каӈкēн ла̄выс, са̄лыт юв вос тотыянэ: 

		– Аквхурип хӯрум я̄ӈкум ёл-пувēлын. Та на̄ӈкнэ ха̄льщахылн ялэ̄гум ща̄й маныгтаӈкве, пум маныгтаӈкве. 

		Са̄лыянэ пуввēсыт каӈкēн, номсы, сōль, нас ялы. Каӈке сунсы, ань а̄гирище вōртыпал нупыл та̄лттыстэ, хаслыстэ, ёл-нэ̄гсаластэ. Каӈке китыглахты: 

		– Манрыг ня̄врам тох та̄лттылын, сохтыл та̄лттэ̄лын. 

		Са̄лыянэ ос кēруӈкве патсанэ, вōртыпал нупыл кēриянэ. Каӈке ōс ка̄саластэ, ла̄ви: 

		– Маныр, наӈ са̄лыянын кēруӈкве ёрувласын,  вōртыпал нупыл кēриянын. 

		Э̄кватэ юн ōлы, ань ōйкатэ э̄щ ат э̄руптытэ, хумус кон-нэ̄глы.

		Э̄ще э̄рги: 

		 

		Ягпыгкве, ягпыгкве,

		Акв хурипа хӯрум 

		я̄ӈктēнын

		 

		Ёл-пувиньтэтēна

		Та нэ̄ щахылна ща̄й 

		маныгтаӈкве,

		 

		Пум маныгтаӈкве 

		ялэ̄гум…

		Пēс май ща̄й нас маныгтэ̄гыт. Каӈкēн аквхурип хӯрум я̄ӈке ёл-пуввēсыт, а̄гирище во̄ртыпал нупыл та̄лттыстэ, са̄лыянэ во̄ртыпал нупыл кēрсанэ, тувыл лю̄ньщим-тыстым та минас. Каӈке ӯрхаты, э̄ще а̄ти, минаме хӯрмит хо̄тал. 

		Кисмаитэ, та на̄ӈкнэ ха̄льщахылн минас. Тув ёхты, нэ̄матыр ща̄й ат маныгтас, пум ат маныгтас. Ёмащакв сунсы, ань са̄лыянэ касаил пуссын щама-вēлатаманэ, а̄гирище хот-порслам, такви порслахтам. Тувыл о̄йка кантмувес, юв ёхтыс, э̄кватэ о̄с щама-вēлатастэ, порсластэ.

		Потыр тувыл та.

		 

 



Сказка-песня о трагической судьбе молодой женщины с ребенком. Рассказал её Николай Иванович Хозумов в 2011 году, записала Светлана Ромбандеева.
