
Ханты-Мансийск ӯст библиотекаколт стихыт, потрыт хаснэ ё̄рн хум Юрий Вэлла ма̄хум ёт хо̄нтхатыглас. Тав такви хансум нэ̄паканэ урыл потыртас.
Ты мӯтраӈ о̄йка хӯнтлаӈкв сака пӯмащ о̄лыс. Юрий Кылевич ла̄выс: «Ам яныг ос осыӈ нэ̄пакыт хансуӈкве ат ха̄сэ̄гум, «Ветерок с озера» нэ̄пакум щар янгыг о̄лы. Ам таве хосат хансуӈкве о̄вылтаслум. Хунь а̄стласлум, о̄лнэ колум на̄йин ё̄свес. То̄нт номсысум, нэ̄пакум витыг та минас. Ос на̄й хунь лапхарыгтаслӯв, колув ӯнлын ма̄т хансум нэ̄пакум хо̄нтыслум, ловиньтан кēмыг о̄лыс. Потрум ловиньтаслум, тувыл мо̄т щирыл хансыслум та юи-па̄лт нэ̄пакыг та̄ратаслум. Ань таи торгамтаслум, ка̄сыӈ потыр такви пора о̄ньщи, о̄выл хансум потрум улпыл лю̄льсаӈ хансым о̄лыс».
Са̄всыр мо̄йтыт, а̄мщит, мӯтраӈ потрыт тав о̄с акван-атыянэ. То̄ва потрыт, а̄мщит тав «Азбука оленевода» нэ̄пакēт хассанэ. Ты нэ̄паке са̄т ла̄тӈыл толмащлавес. О̄выл стихе тав 4 классыт хансыстэ. 1979 та̄лт хансум потранэ журналын ва̄рвēсыт.
Ма̄хум ёт потыртым тав ла̄выс: «Ам 65 та̄лум то̄влыс, ань тыг мус ханищтахтэ̄гум. Школа а̄стламум юи-па̄лт э̄лаль ханищтахтуӈкве ат минасум. Туп 40 та̄лум то̄влум порат литературный институтт ханищтахтуӈкве патсум. Ань ам заочный щирыл юристыг китыт курсыт ханищтахтэ̄гум. Пēс йис ма̄т о̄лым ос нефтяникыт ёт воритотым, ам гражданский, жилищный ос ма̄, во̄р урыл хансым кодексыт пуссын мӯсхалыг ханищтасанум. Амки нэ̄пакыт ловиньтаӈкве щар ат э̄руптэ̄гум».
Юрий Кылевич китыглавес: «Наӈ стихотвореният, потрыт акваг хансэ̄гын манос хунь номтын паты?» Тав ла̄выс: «Ам хунь тыг йисум, акв номт ёхтыс, ма̄шинам ёл-по̄илттаслум, стихум молях нэ̄пакын хансыслум, ул вос ёрувлахты. Ос туп сыстам нэ̄пакн хансуӈкве ат ха̄сэ̄гум, тув стихыт лю̄льсаӈ хасхатэ̄гыт. Нэ̄пак-ло̄мт щēпыт акваг о̄ньщēгум, э̄рыӈ пуӈкумн матыр ёмас ла̄тӈыл ёхтавем, ёл-хансуӈкв вос а̄лымаслум».
Юрий Вэлла потыртаӈкве сака ёмащакв ха̄сы, ма̄хум таве кит арыгкем щё̄с китыгласаныл.



Юрий Вэлла - ненецкий поэт, общественный деятель, лауреат премии «За подвижничество» института «Открытое общество» (Фонд Сороса), Всероссийской литературной премии им. Д.С. Мамина-Сибиряка и Международной литературной премии «Югра» в номинации  «Краеведение» за словарь топонимики «Река Аган с притоками».
На встрече с читателями в Государственной библиотеке Югры он рассказал о своём творчестве. Юрий Вэлла сказал: «Я не умею писать толстые книги, пожалуй, книга «»Ветерок с озера» самая толстая. У каждой книги свое время. Книга вышла, значит пришло её время». Поэт много говорил о культуре своего маленького народа, о мудрости лесных ненцов. Большой интерес у читателей вызвали его загадки, которые отгадать было непросто.
