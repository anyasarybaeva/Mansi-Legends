
Ань мо̄рсыӈ ма̄т сосса ня̄врамыт а̄пат яныгмēгыт, таима̄гыс а̄па ва̄рнэ тэ̄ла хотталь со̄ймуӈкве та патыс. Хо̄т ул кос ю̄нтавет, ма̄н ва̄ӈкв ат ва̄глув.
Матъёмас ань музеи­тыт рӯпитан ма̄хум то̄ва пēс ва̄рмалянув но̄х-во̄рмалтыяныл, сыресыр хо̄нтхатыг­лапыт, ханищтапыт ос суссылтапыт ва̄рыг­лэ̄гыт. Потыртэ̄гыт, э̄лнаӈ ма̄ньщи, ханты ос ё̄рн ма̄хум хумус о̄лсыт, ня̄враманыл хумус яныгмасыт, ма­на­рыл алыщласыт, ма­на­рыл яласасыт. Тувыл акв хотты тэ̄ла пēриē­гыт, та торыг ханищ­тап ва̄рēгыт. 
Акв тамле тэ̄ла палт ам Ханты-Мансийск ӯст ликмыгласум – а̄па ва̄рнэ ханищтапн. Тот ма̄хум ёт потрамасум. Ань кит ханты нэ̄г о̄вылтыт ловиньтэ̄н. 
Касум нэ̄
Мария Степановна Молданова Касум па̄­вылныл ёхталас, нэ̄ тох потыртас:   
– Ам Аксинья Григорьевна Ерныхова палт щаквщуӈкве ха­нищтахтэ̄гум, тав сака ма̄щтыр э̄ква, «Народ­ный мастер России» намыл маим о̄лы. Хунь а̄гим самын патыс, а̄па ю̄нтуӈкве а̄нумн тав ты нё̄тыс. Надя а̄гим а̄пат яныгмас. 
Ам Юильск па̄выл­ныл о̄лэ̄гум, тот самын патсум. Школат Касумт ханищтахтасум, тувыл педучилище а̄стласум. Юильск па̄выл школат ня̄врамыт ханищтым са̄в та̄л рӯпитасум. Тот ня̄врамыт туп о̄выл классытыт ханищтахта­сыт, э̄лаль Касум па̄выл интернатн тотвēсыт.   
Ань пенсият о̄лэ̄гум, маныр сака ва̄руӈкве, нэ̄квет ёт та щаквщē­гум. Самагум хота мус постэ̄г, та ю̄нсхатэ̄гум. 
Омам а̄тимыг ēмтме порат, ам хо̄т та̄лум то̄влыс. А̄тямн янмал­тавēсум. Тав са̄лы ӯрим яласас, во̄раяс, хӯл алыщлас. Матыр-а̄ти ка̄тыл ва̄руӈкве пуссын ха̄сыс. Яныг хо̄нт порат са̄лыӈ суныл яласас, хо̄нтлам ма̄хманув ма̄­гыс э̄рнэ пормасыт ос тэ̄нут тотыглас. 
Тамле ханищтап а̄нумн сака мӯстыс. Тыт мӯтраӈ, ма̄щтыр ма̄хум рӯпитэ̄гыт, ма̄ньлат хо̄тпатн нё̄тэ̄гыт, хумус э̄ри йинуӈкве манос ю̄нсхатуӈкве, пуссын хӯлтэ̄гыт. А̄гим тыт Ханты-Мансийск ӯст щēмьяӈ та̄гыл о̄лы, та̄н палтаныл ва̄тихал ёхталэ̄гум, апыгрищагум ёт ня̄нька­лахтэ̄гум.  
  
Тэ̄к па̄выл нэ̄
Надежда Михайловна Постика Ха̄льӯс район Тэ̄к па̄вылт яныгмас. Ханты-Мансийск ӯст колта̄глыӈыщ са̄в та̄л о̄лы, тав ла̄выс:
– Ты ам о̄выл а̄пам, нэ̄мхуньт ат ю̄нтыг­ла­сум. Матыр-а̄ти ка̄тыл ва̄руӈкве сака э̄руп­тэ̄гум, таима̄гыс тыг вуйхатасум, э̄рыӈ матыр тэ̄лы. Ма̄щтыр хо̄тпат нупыл сунсэ̄гум, китыг­лахтэ̄гум, а̄пам ла̄щал-ла̄щал ю̄нтылум. Ань нас ёнгын а̄па ва̄рēгум, мощ ханищтахтэ̄гум, ётыл тах яныг а̄па ю̄н­туӈкве таӈхēгум. Тувыл са̄сныл мо̄т матыр пор­мас ю̄нтуӈкве номсэ̄гум, хусапсов ман а̄ныса̄н.
– Надежда Михай­ловна, наӈ тамле а̄пат яныгмасын?
– Ма̄н пуссын а̄пат яныгмасув, а̄пав ань юн о̄лы. Номилум, Алёша а̄пщим тув пинуӈкве патаве, та лю̄ньщи, та щисги, ам таве та нёви­тылум. Татем са̄ль а̄п­щи­рищум, тав ётэ та лю̄­нь­щēгум. Тувыл ӯлмын ёхтаве, ёл-оилматаве. Татем хоса хуи, такос ӯрхатэ̄гум, аман хунь са̄йкалы.
Ты я̄тил ка̄ркам нэ̄к­вег матъёмас а̄па ва̄р­сыг, пēс тэ̄ланув ханищ­тыянэ̄н, э̄лаль тотыя­нэ̄н. Са̄в та̄л пус ка̄т, пус ла̄гыл вос о̄лэ̄г, са̄в а̄па вос ю̄нтэ̄г.
 Светлана РОМБАНДЕЕВА



В наше время редко какой ребёнок спит в традиционной люльке обско-угорских народов, поэтому её не так часто изготавливают. На мансийском языке она называется «апа», на хантыйском - «онтуп»  В музее «Торум Маа» в Ханты-Мансийске на семинаре по изготовлению традиционных люлек обских угров я  пообщалась с мастерами и их учениками. 
 
Мария Степановна Молданова приезжала из села Казым Белоярского района. Она рассказала:
 
- Шить хантыйскую люльку «онтуп» я училась у «Народного мастера России» Аксиньи Григорьевны Ерныховой. Когда родилась моя дочь, я сразу смастерила такую колыбель, в ней она и выросла. Родом я из хантыйской деревни Юильск. Там все росли в таких хантыйских люльках. 
 
В школе в старших классах училась в Казыме, затем поступила в педучилище. После учёбы работала учителем в Юильске. Тогда там была малокомплектная школа. Моя мама рано умерла, мне шесть лет было. Папа был оленеводом, охотился, рыбачил. Всё умел делать своими руками. В годы войны работал – на оленях груз возил для фронта. Отца уже давно нет в живых, мы с братом вдвоём остались.
 
Теперь я на пенсии, что сильно делать, вот и шью с мастерами. Пока вижу, буду шить. На таком семинаре я впервые. Мне всё очень нравится, мастера молодцы, помогают молодым, показывают, подсказывают. Здесь, в Ханты-Мансийске, у меня дочь проживает с семьёй. К ним часто приезжаю, нянчусь с внуками. 

Еще одна участница семинара Надежда Михайловна Постика также шила люльку. Родом она также из хантыйского села Теги Берёзовского района. Женщина сказала:
 
- Это моя первая колыбель. Я люблю мастерить, поэтому мне очень интересно что-то впервые сделать. Всё приготовила для онтупа, сама скроила, теперь вот стараюсь шить. Спрашиваю у мастеров, учусь, как правильно кроить, шить. Вроде бы уже получается, я потом хочу настоящую люльку смастерить. Затем хочу попробовать изготовить берестяную коробочку.
 
Я сама  выросли в такой колыбели. У нас дома были такие люльки. Помню, младшего братика Алёшу качала. Когда он родился, его укладывали в такой онтуп. И если он плачет, хочет вылезти оттуда, мне было очень жалко его, я тоже плакала вместе с ним. А когда засыпал, то там так сладко спал. 
 
Отрадно, что проводятся такие семинары, где мастерицы обучают своих учеников традиционным ремёслам своих предков, продолжают их изготавливать, возрождать.
 
Светлана Ромбандеева
