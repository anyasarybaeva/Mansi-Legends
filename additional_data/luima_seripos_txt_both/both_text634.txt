
Ва̄т са̄грапнал э̄тпост 3-6 хо̄талытт Ханты-Мансийский округн Коми республиканыл Сыктывкар ӯсныл кина по̄слын хо̄тпат ёхталасыт. Тот «Финно-угорский центр национальной культуры» нампа организация о̄лы.
 Та ма̄ныл Анна Бушуева, Олег Митрошин ос Сергей Гулько тыг ёхталасыт. Та̄н финно-угор рӯт ка̄сыӈ мир урыл кина ва̄рēгыт. Мо̄лты та̄л ханты ма̄хум урыл кина по̄слысыт. Ань ос ма̄ньщи ма̄хманув о̄лнэ-хӯлнэ наканыл кинан хансуӈкве ёхталасыт. 
О̄влэ̄т та̄н Кульпасн минуӈкве ēмталасыт. Тот са̄в ма̄щтырлан, хӯл алыщлан, во̄раян ма̄ньщи хо̄тпа о̄лы. Ань та па̄выл мус тэ̄лы лё̄ӈх иӈ а̄тим, туп товлыӈха̄пыл тув ёхтуӈкве ро̄ви. Ос та̄н тыламлан билет ка̄тын-паттуӈкве ат вēрмысыт. Тыима̄гыс туп Ха̄льӯс мус ялсыт. Кина ва̄рнэ хо̄тпат тот о̄лнэ ма̄ньщит хӯрум хо̄тал по̄слысаныл. Ты мӯй хо̄тпат хащта̄л ма̄т хот ул вос тыпсыт, ам та̄н ётаныл тув ялсум. Маныр та̄н тот по̄слысыт ос хотьют ёт хо̄нтхатыгласыт, на̄н ты урыл э̄лаль ловиньтэ̄н.
«Хо̄талъят порат товлыӈха̄пув Ха̄льӯсн исыс. Тэ̄пъяламув юи-па̄лт та̄ра рӯпитаӈкве о̄вылтахтасӯв. О̄влэ̄т Ха̄льӯст о̄лнэ «Центр национальной Культуры» нампа колн минасӯв. Тот ханты ос ма̄ньщи ма̄хманув – Дина Тимофеевна Лисова, Клавдия Васильевна Койнова, Раиса Петровна Загороднюк, Зоя Захаровна Сидорова ос мо̄т нэ̄ хо̄тпат ӯрхатасыт. Та̄н ётаныл кина по̄слын ва̄рмаль урыл потыртахтасӯв ос краеведческий музейн минасӯв. Тот ма̄ньщи мир урыл са̄в пēс йис потрыт ос пормасыт атым о̄лэ̄гыт. Э̄типала мус тот рӯпитасӯв.
Китыт хо̄тал ма̄н Ха̄льӯс по̄хыт ӯнлын па̄вылн ялсӯв. Ты па̄выл ма̄ньщи ла̄тӈыл «Со̄рни Сэ̄й» намаявес. Тот пēс щирыл во̄рколыт, а̄мпарыт ос сӯмъяхыт ӯнттым о̄лэ̄гыт. Э̄лыл ёхталан ма̄хум пӯмащ ма̄гыс тот ва̄тихал ӯщлахтэ̄гыт. 
Ты па̄выл Ха̄льӯс район янытыл рӯпитан «Э̄лаль» нампа предприятие хосыт ӯнттувес. Кӯщаиг тот О.К. Филиппова рӯпиты. Тот хум хо̄тпат хӯлпыт уральтасыт, во̄раян ва̄рмаль суссылтасыт. Нэ̄ хо̄тпат ос хӯл яктысыт, исмит па̄йтсыт. Кина ва̄рнэ хо̄тпат ты ва̄рмалит пуссын ёмщакв кинан по̄слысаныл. 
Хӯрмит хо̄тал ос Ха̄льӯс налми ва̄тан ялсӯв. Карс сып пуӈкыт на̄ӈк щахыл о̄лы. Пēс порат та ма̄ ялпыӈыг ла̄ввес. Ань ты хо̄тал мус соссаӈ ма̄хманув пӯрлахтуӈкве тув атхатыглэ̄гыт. Пуӈк пинэ̄гыт, На̄й-О̄тыранылн по̄йкщēгыт, йир тӯщтэ̄гыт. Ты ма̄ урыл са̄в пēс потыр о̄лы. 
Пēс порат Ха̄льӯсн яныг ка̄нащ о̄йка Александр Меншиков щēмьяӈ та̄гыл ссылкан кēтвес. Ты ка̄нащ хотталь щалтме порат та щахылт ёл-щё̄питавес. Ётыл яныг вит ва̄рум порат, та а̄врах на̄лув ловумтавес. Ань тот ты канащ о̄йка кастылэ яныг памятник тӯщтым о̄лы. Ам ты ялпыӈ щахыл урыл ос ты кинат по̄слахтум хо̄тпат урыл ётылнув нэ̄глын газетатт э̄лаль тах хансэ̄гум.
Николай МЕРОВ
 



Съёмочная группа  «Финно-угорского центра национальной культуры» в Ханты-Мансийском округе сняла короткометражный документальный фильм о традициях и культуре народа манси. Изначально планировалось, что съёмки будут проходить в селе Сосьва. Там проживает наибольшее число представителей народа манси. Из-за плохой транспортной схемы, съёмочная группа Финно-угорского центра не смогла добраться до нужного населённого пункта. И было решено организовать съёмочную площадку  в пгт. Березово.
Гости посетили «Центр национальной культуры», стойбище «Сорни сэй»,  краеведческий музей и лиственничную рощу. Коренные жители рассказали о быте и культуре народа манси, показали специфику выделку шкуры, разделывания рыбы, пошив одежды. Съёмочная группа выезжала на зимнюю подледную рыбалку и на охоту. Планируется, что фильм выйдет в просмотр в июне 2014 года.
Автор Н. МЕРОВ
