
Туи порат хунь ам «Ма̄нь Ӯсквēн» ялсум, то̄нт тит ма̄ньщи нэ̄г ня̄врамыт ма̄гсыл тэ̄нут па̄йтым рӯпитасы̄г. Надежда Савельевна Пузина (Мерова) хосат та̄гыл тув рӯпитаӈкве туи порат ёхталы. Татьяна Николаевна Мерова (Кугина) ты тув ущ о̄выл щёс тув рӯпитаӈкве во̄ввес. 

Тэ̄натэ̄н ам ма̄нь та̄гыл ва̄гагум. Акв па̄вылт яныгмасӯв, акв школат ханищтахтасӯв. Надежда Савельевна такви а̄ги о̄парищ наме Мерова, тав Хо̄сло̄х па̄вылныл о̄лы. Та̄н колта̄гыл пуссын тот яныгмасыт. А̄тяныл Савелий Прокопьевич наме о̄лыс, оманыл Лидия Анатольевна ань Саранпа̄вылт ня̄враманэ палт о̄лы. 
Хунь ханищтахтын пора ёхты, а̄тянылн Саранпа̄выл интернатын тотавет, тот о̄лсыт ос ханищтахтасыт. Надежда школа а̄стлас, э̄лаль ханищтахтуӈкве минас, са̄всыр атыӈ са̄ккарыӈ ня̄нит ва̄руӈкве ханищтахтас, рущ щирыл кондитерыг ла̄ваве. 
Тувыл юв ёхтыс ос рыбкоопт са̄в та̄л ня̄нь ва̄рим рӯпитас. Тав пēкарнит рӯпитамēт сака атыӈ ня̄нь ва̄рвес. Ань тав садикыт рӯпиты, ма̄нь ня̄врамыт ма̄гсыл тэ̄нут па̄йты. Надежда Савельевна тит пыг о̄ньщи. Яныг пыге Женятэ школа а̄стламе юи-па̄лт Ханты-Мансийск ӯст ма̄шинал яласан хумыг ханищтахтас. Па̄влэ̄т ханищтахтамēт национальные виды спорта каснэ ма̄н акваг ялантас. Туи оматэ ла̄ви, пыге па̄вылт рӯпата хо̄нтуӈкве ат вēрми, хо̄т-а̄ти пуссын рӯпата та̄лыт о̄щнэ хо̄тпа виве. Тав ханищтахтын ма̄ныл  туп а̄стыс, рӯпитан та̄лыт хотыл выг. 
Ма̄нь пыге наме Миша, тав иӈ школат ханищтахты. Туи оматэ ёт тот «Ма̄нь Ӯсквет» ӯщлахтас. Татем ка̄ркам, ёмас пыгрищакве. Ам ня̄врамыт са̄сныл матыр-а̄ти ю̄нтуӈкве ханищтасанум. Миша ам по̄хумн ӯнты, ёмщакв сунсы, хумус э̄ри ва̄руӈкв, тувл такви та о̄вылтахты со̄вткве ю̄нтуӈкве. Ам туп то̄ванакт мощ хӯлтыглылум. Тулял ат ха̄сы, тох хотмус та вēрми. Акв матах хо̄тал сыс ма̄нь со̄вткве, тувыл мощ яныгнув со̄вт, са̄нсов ю̄нтыс. Рӯпататэ хунь а̄стлытэ, оматэ палт та ха̄йты, оматэ̄н суссылтыянэ. Ю̄нтум а̄ны-са̄нанэ сака ма̄щтырыг тэ̄лсыт. Оматэ ла̄ви, тав Саранпа̄вылт боксыл каснэ ма̄н яланты. Ам тавēн ё̄рыг яныгман ла̄тыӈ тēтэ̄гум. Э̄рыӈ хуньт намыӈ-суиӈ хо̄тпаг ēмты. Надежда Савельевна пыгаге ёт пуста̄гыл вос о̄лэ̄гыт. Ня̄врамаге тавēн туп ща̄гт вос тотэ̄г, На̄й-О̄тыранылн вос ӯргалавет.
Надежда Савельевна сака ка̄ркам ос хо̄тпа нупыл ёмас нэ̄, тав ощхультым, мовиньтым ня̄врамытын атыӈ тэ̄нут ва̄ри. 
Татьяна хурит ма̄нь пыгтēтэ ёт по̄слыслум. Тэ̄н тув рӯпитаӈкве аквъёт ёхтысы̄г, пыгрищатēтэ та̄л арыгтем яныт. Яныг пыгаге Вася ос Костя  школат ханищтахтэ̄г. Та порат хотталь ща̄рыщн ӯщлахтуӈкве тотвесы̄г. Татьяна омаге-а̄тяге сас ма̄ньщи хо̄тпаг о̄лсы̄г, оматэ Клавдия Герасимовна Солянова, а̄тятэ Николай Кугин. Ма̄ньлат порат са̄лыӈ колт яласасы̄г, ётыл ос на̄лув ва̄глысы̄г, па̄вылт о̄лсы̄г. Ань сас а̄тимыг ēмтсы̄г. О̄лмēнт хӯрум ня̄врам янмалтасы̄г: Татьяна, Евгений ос Лилия. 
Ты ма̄ньщи нэ̄квег Надежда Савельевна ос Татьяна Николаевна Ща̄нь хо̄талыл янытлыягӯв. Ка̄сыӈ та̄л яныг таквс э̄тпост Ща̄нит янытлавет, рущ щирыл ла̄ваве – День матери. Тэ̄н сас ня̄врамыӈ нэ̄г, пыганэ̄н пуста̄гыл вос яныгмēгыт, э̄лаль о̄лнэ ёмас хо̄тал вос хо̄нтэ̄гыт. Ка̄сыӈ ома хунь ня̄враме ёмщакв о̄лы, тавēн тыи ты со̄т. 
Галина Кондина 
 

 



Каждое лето этностойбище «Мань Ускве» наполняется детскими голосами и смехом. А чтобы у них было много энергии и сил повар Надежда Савельевна Пузина (Мерова) и её помощница Татьяна Николаевна Мерова (Кугина) готовят вкусные завтраки, обеды и ужины.
Надежда родом из мансийской деревни Хошлог Березовского района. Школу закончила в п. Саранпауль, затем продолжила учебу в Ялуторовске на повара-кондитера. Окончив училище, вернулась в родные края, много лет работала в Саранпаульском рыбкоопе пекарем. Жители поселка были очень довольны их выпечкой. Сейчас Надежда Савельевна работает в детском саду поваром, готовит для маленьких детей. Воспитывает двух сыновей. Старший сын Евгений выучился на водителя в школе ДОСААФ, младший сын Михаил еще школьник. Летом он вместе с мамой приехал в «Мань Ускве».  Миша очень активный и трудолюбивый мальчик. Во время занятий изготовил несколько изделий из бересты – совтики и саны.
Татьяна Николаевна, помощник повара,  родом из п. Саранпауль. Её родители были оба манси, работали оленеводами в Саранпаульском совхозе. Воспитали троих детей – Татьяну, Лилию и Евгения.
Татьяна окончила школу в п. Саранпауль. С мужем воспитывают трёх сыновей. Летом старшие Вася и Костя отдыхали на побережье Черного моря. Татьяна с младшим сыночком работала в «Мань Ускве».
Мы поздравляем этих мансийских женщин С Днем Матери. Желаем, чтоб их сыновья приносили им только радость. Когда дети счастливы, тогда и мамам хорошо.
Автор Г. Кондина
