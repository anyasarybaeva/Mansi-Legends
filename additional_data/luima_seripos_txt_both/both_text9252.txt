
Туи порат, о̄йттур э̄тпос 21 хо̄талт, ня̄врамыт ханищтам ханты э̄ква Евдокия Андреевна Нёмысова а̄тимыг ēмтыс. Тав са̄в та̄л школат ня̄врамыт ханищтым рӯпитас, э̄рнэ нэ̄пакыт хансыс, наука тэ̄лан нё̄тыс. Евдокия Андреевна заслуженный учитель школы России, заслуженный работник образования Ханты-Мансийского автономного округа – Югры, педагогический наука кандидат намытыл майлувес.
Евдокия Андреевна я̄ӈк на̄тнэ э̄тпос 4 хо̄талэ̄т 1936 та̄лт Полноват па̄вылт самын патыс. Оматэ Анастасия Ивановна, а̄тятэ Андрей Васильевич Нё̄мысов во̄раян, хӯл алыщлан хо̄тпа о̄лыс. Евдокия Андреевна школа а̄стламе юи-па̄лт Ханты-Мансийск ӯс педучилищат ханищтахтас. 1961 та̄лт Ленинград ӯст А.И. Герцена институт а̄стлас. О̄влэ̄т Ванзеват па̄выл школат, ётыл Шеркалы па̄выл школат рӯпитас, ня̄врамыт ханты ла̄тӈын ханищтасанэ. 
1990 та̄лт Москва ӯст «Обучение грамоте на казымском диалекте» кандидатский диссертация нэ̄паке ловиньтастэ. 
Евдокия Андреевна о̄лме па­лытыл ща̄нь ла̄тӈе сака янытластэ, но̄х-во̄рмалтастэ, ня̄врамыт ос ма̄ньлат хо̄тпат ханищтас, школат ос педучилищат ханищтахтын ма̄хум ма̄гыс э̄рнэ нэ̄пакыт щё̄пи­тас, учителитн нё̄тыс. Округ радио от телевизор хосыт ханты ла̄тӈыл ва̄тихал потырта̄лыс, «То̄рум Ма̄» музейт рӯпитан хо̄тпатн нё̄тыс, матыр-а̄ти хӯлтыглас. Тав а̄ги-пыг янмалтас, апыгрищит о̄ньщи.
Ма̄н Евдокия Андреевна Нёмысова ка̄стылӯв. Тав ва̄рум тэ̄ланэ ханищтан хо̄тпатн э̄лаль тотавет.
 «Лӯима̄ сэ̄рипос» ос «Ханты ясаӈ» газетаг ва̄рнэ колт рӯпитан хо̄тпат 



Соссаӈ мир лупса - Жизнь народов Севера