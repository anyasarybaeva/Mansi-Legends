
Ма̄нь таквс э̄тпост округ Дума депутат нэ̄ Татьяна Гоголева Ха̄льӯс район Тӯрват па̄вылн рӯпата щирыл ялыс. Тот Савелий ос Татьяна Самбиндаловыг колта̄глыл ня̄враманэ̄н ос апганэ̄н ёт та̄лэ-туве о̄лэ̄гыт. Ма̄н та̄н о̄лупсаныл урыл ва̄тихал хансыглэ̄в. Ты ма̄ньщи щēмья са̄лыт о̄ньщиманыл па̄сныл ань нилахкем та̄лыг ты ēмтыс. 2012 та̄лт йис ма̄нанылт колыт ӯнттын ма̄гыс та̄н 70 процент са̄вит субсидия-олныл майлувēсыт. Ты 990 со̄тыра са̄вит солко̄ви. Кит та̄лыг сыс маныр та̄н ӯнттысыт, ты колыт пирмайтан ма̄гыс Ха̄льӯс район миркол па̄лыл комиссия тув ялыс. 

	Йис ма̄т ӯнттын колыт уральтан ма̄гыс Ханты-Мансийск ӯсныл округ Дума депутат нэ̄ Татьяна Гоголева,  Ха̄льӯсныл миркол кӯщай ва̄ӈын хум Вадим Максимов, тав ётэ рӯпитан кит хо̄тпаг ос ам вертолётыл тув  ялсӯв.

	О̄влэ̄т ма̄н вертолётув Турват па̄вылн исыс. Тот кит йильпи а̄мпар ос акв пувлынкол ӯнттым о̄лэ̄гыт. Та колыт по̄слысанӯв. Ам Савелий Дмитриевич ёт мощ потрамасум. Тав ла̄выс: «Ань ты накт туп нёлолов са̄лы хультыс. Са̄лы тэ̄нэ ма̄ мувлахил, са̄ткем вēрыста па̄лыт ма̄, ты кос яныг пӯсасыл ва̄рыслӯв, ос са̄лыт ха̄йтнутытн тох та алыщлавет. 

	Хомлахыт э̄лыл ёх-тыгпа̄лэ̄гыт, во̄ртур э̄тпост са̄т са̄лы алапасыт. Янытэ̄т юв-тэ̄са-ныл, туп пуӈк хопалыяныл хультсыт. Мо̄т щёс ёхталасыт о̄с са̄т са̄лы алапасыт. Сака о̄щмарыӈыт, мори самын ат нэ̄глэ̄гыт. Са̄лыт э̄лаль янмалтан ва̄рмаль ат мыгыт. Ты кос ня̄влалыянӯв, нэ̄матыр ё̄р ат ёхты».

	Таима̄гыс ань ты хультум са̄лыяныл кол э̄лы-па̄лт ма̄нь пӯсас кӣвырт о̄ньщияныл. Я̄ па̄лыг-о̄лум порат са̄лы тэ̄п ха̄пыл тотыгласыт. Юн тыттым о̄ньщияныл. Ань ты та̄л о̄с тах Саранпа̄вылныл ма̄нь са̄лыт ёвтуӈкве номсэ̄гыт. Мо̄лты та̄гыл ӯнттум коланыл ань пуссын а̄стысыт. Ты ма̄гыс олныл ойтавет ке, о̄с тах са̄лы выгыт.

	Са̄лы ӯрнэ ма̄гыс акв яныг пӯсас Тӯрват па̄вылт ва̄рим о̄лы. Туи порат са̄лыт па̄выл ляпат о̄ньщияныл. Тэ̄лы кастыл са̄лыяныл ос Сысъя Нё̄р ляпан ва̄нтлуптыяныл. Тот та̄наныл ӯрнэ ма̄гыс о̄с пӯсас щё̄питым о̄лы. Сысъят о̄лнэ ма̄гыс яныг кол, тэ̄нут-пормас о̄щнэ а̄мпарыт, сӯмъях, пувлынкол ӯнттысыт. Ма̄н та колыт пирмайтан ма̄гыс вертолётыл тув ты ялсӯв.

	Тот кӯщаянув ка̄сыӈ кол карсытэ ос палытэ нэ̄пакн хассаныл ос по̄слысаныл. Тувыл ётылнув ты тэ̄ла щирыл Ха̄льӯс мирколт сапра̄ни ва̄рыглавес. Комиссия ёт ялум хум Вадим Максимов ла̄выс: «Ма̄н комиссия ёт тув ялсӯв, ӯнттум коланыл пуссын ёмщакв суссанӯв. Тувыл МЧС организацият рӯпитан хо̄тпа о̄с тув ялыс. Тав колыт палытаныл, хосытаныл пуссын ловиньтасанэ ос ла̄выс, ёмщакв ӯнттым о̄лэ̄гыт. На̄й тэ̄нэ порат но̄х ат ё̄савет. Комиссия секретариг Наталья Курикова, Ха̄льӯс мирколт рӯпитан нэ̄, о̄лыс. Ты ва̄рмалит тав пуссын нэ̄пакн хассанэ ос колыт хурин по̄слысанэ. 

	Ма̄н нэ̄пак щирыл суссӯв. Округ ма̄-вит ӯргалан Департамент ёт хансыглам договор-нэ̄пак щирыл манырсыр кол ӯнттуӈкве э̄рыс, пуссын о̄лы. Ты Департамент колыт ӯнттын ма̄гыс олн ойтыглас. То̄ва колыт проект щирыл ат кос ӯнттувēсыт. Ос ты пēнтсыл мо̄т ӯнттым колыт тув хансуӈкве ро̄ви.

	Ам тох ла̄вуӈкве таӈхēгум, проект щирыл маныр кол э̄рыс, Самбиндаловыт о̄лнэ йис ма̄т пуссын ёмщакв ӯнттувēсыт. Ты коныпал арыгнув а̄мпар ӯнттым о̄лы. Та̄ра на̄ӈки, ты щēмья та̄нки ма̄гсыланыл колыт ӯнттысыт. Манаса̄вит олн майлувес, пуссын тэ̄лаг минасыт. Ань ма̄н ты ва̄рмаль щирыл э̄рнэ нэ̄пакыт щё̄питэ̄в. Ам номсэ̄гум, ма̄хманув 30 процент са̄вит хультум олнаныл ойтавет тах. Ты 424 со̄тыра 500 солко̄ви ойтнэ щирыл хультыс». 

	Со̄ль, ма̄хманув такем ёмас колыт ӯнттысыт. Арыг ӯнттым колыт о̄с пуссын нэ̄пакн хасвēсыт. Договор щирыл Савелий Дмитриевичн по̄ль кол ӯнттуӈкве э̄рыс. Ос тав ты кос хилуӈкве арталахтыглас, во̄ӈха та̄ра витыл а̄мараве, тот тэ̄нут о̄ньщуӈкве ат а̄ртми. Такви ё̄рēтыл по̄ль кол ва̄руӈкве ат вēрми. 

	Тувыл ос та̄н Нё̄р ляпат о̄лэ̄гыт. То̄ва ма̄т туп ма̄нтыл акв щёс хилаяӈкве ро̄ви, тувыл та, ёлаль акваг а̄хвтас. Таима̄гыс по̄ль кол пēнтсыл тав тэ̄нут-пормас о̄щнэ а̄мпар ӯнттыс. Туи порат та̄н  са̄лы нё̄выль солвалтыяныл ос кēраст по̄лям витыт о̄ньщияныл. Тот тамле кēрас са̄в о̄лы. 

	Тувыл о̄с акв ва̄рмаль урыл потыртасыт. Ха̄льӯс район комиссият рӯпитан ма̄хум ла̄внэ̄ныл щирыл, Самбиндаловытн туп Сысъя ма̄т колыт ӯнттуӈкве э̄рыс. Ос Са̄ва йис ма̄тэ яныг, ты хосыт та̄н ла̄тӈаныл акван-ёхтысыт, Тӯрват па̄вылт ӯнттум кит а̄мпарыг, акв пувлынкол о̄с тув ловиньтавēсыт. 

	Ты ма̄ньщи щēмья ань ӯнттум коланыл ма̄гыс хультум олнытыл моляхнув вос ойтвēсыт, комиссият рӯпитам хо̄тпат нё̄туӈкве ла̄всыт. Ва̄им, Ха̄льӯс район янытыл туп акв тамле ма̄ньщи щēмья о̄лы. Та̄н пēс йис ва̄рмалит но̄х-во̄рмалтэ̄гыт, таима̄гыс та̄нанылн нё̄туӈкве э̄ри. 

	Ам ты колта̄глын яныг паща ла̄тыӈ кēтэ̄гум. О̄лупсаныл кӯпнитыг вос о̄лы. Номтыт о̄щнэ ва̄рмаляныл тэ̄лаг вос ēмтэ̄гыт, са̄лыяныл э̄лаль вос са̄вмалтыяныл. Пус ка̄т, пус ла̄гыл э̄лаль вос о̄лэ̄гыт, щунēгыт. На̄й-О̄тыранылн вос ӯргалавет, вос нё̄тавет!

	 

	 

	 

	Николай 

	МЕРОВ

	 



В октябре депутат окружной Думы Татьяна Гоголева в очередной раз с рабочим визитом посетила лесное поселение Турват Березовского района, которое расположено в предгорьях Северного Урала. Напомним, в Турвате проживает мансийская семья Савелия и Татьяны Самбиндаловых. Мы регулярно пишем об этой семье.
Четыре года назад по проекту «Новый оленный дом», организованному Ассамблеей представителей коренных малочисленных народов Севера Думы Югры, направленному на восстановление частного оленеводства, для Самбиндаловых были приобретены олени. А в 2012 году для строительства различных построек на территории их проживания им выделили  субсидии, 70% от общей стоимости затрат – это около 990 тысяч рублей. За два года семья Самбиндаловых завершила все работы. Для принятия жилых нежилых построек прибыла комиссия с администрации Берёзовского района в составе трёх человек и депутатом Думы округа Татьяной Гоголевой. На месте комиссия сделала все необходимые замеры и подсчёты, также были взяты все необходимые разъяснения у хозяев селения.
На заседании глава комиссии Вадим Максимов отметил, что по проектным постройкам серьёзных нарушений подмечено не было. Комиссия осталась довольна проделанной работой.
Николай МЕРОВ
