

	Санкт-Петербург ӯст А.И. Герцен нампа университетт ханищтахтамум порат ам ётум Ямал ма̄ныл акв ма̄ньлат а̄ги ханищтахтас.  1995 та̄лт университет а̄стласмēн ос ла̄кква-минасмēн. А̄ти сака хосат мēн ищхӣпыӈ ут хосыт  хо̄нтхатахтасмēн. Тав наме Галина Возелова о̄лыс, ань о̄йкатэ щирыл Змитрович. Юрта̄гим Лангепас ӯст о̄лнэ̄тэ. Яныгполь э̄тпост мēн ва̄щинтахтасмēн ос тав такви о̄лупсатэ урыл мощ потыртас.– Ам Шурышкары па̄вылт самын патсум. Кит та̄лыг то̄влумум порат, ма̄н тувыл сысы минасӯв. А̄тяв, Иван Иванович Возелов, партийный рӯпататэ щирыл Мужи па̄вылн кēтвес. Тот о̄выл классыт та̄л охса ханищтахтасум ос тав Лопхари па̄вылн миркол кӯщаиг паттувēс, ма̄н тув та ва̄нтлысӯв. 

	Та па̄вылт хӯрум классыт ханищтахтамум мус о̄лсӯв, тувыл а̄тям Шурышкары па̄вылн ювле-минуӈкве тахмаяс. Омам са̄ртын тув ат ка̄сащас кос, Лопхарит о̄луӈкве тавēн мӯстыс. Ос а̄тямн райкомыт  э̄лаль рӯпитаӈкве э̄рыс, ма̄н тав ётэ Шурышкары па̄вылн ювле та минасӯв. Ам самын патум ос мощ яныгмам колн ювле та ёхтысӯв. 

	 А̄тям омамēнтыл Ленинград ӯст акван-хо̄нтхатсы̄г, сас лӯима̄ ня̄врамыт институтт ханищтахтуӈкве патыгласы̄г. Та ӯст а̄тям акваг а̄гмыӈыг ēмталас, тот о̄луӈкве хоса ат вēрмыс, таима̄гыс нэ̄гн та̄гыл ювле та минас. 

	Омам селькупка нэ̄, наме Раиса Алексеевна Безруких, тав Красноселькупский районт Сидорово ма̄нь па̄вылт самын патыс. Ханты ла̄тӈыл потыртаӈкве такви ханищтахтас. О̄йкатэ̄н ё̄рнколн тотвес, тувыл тав матахмат хо̄талыт во̄раяӈкве ялнэ̄тэ сыс тав о̄ныпе ос акитэ ёт хультсы. Тэ̄н рущ щирыл потыртаӈкве щар ат ха̄ссы̄г, ань тэ̄н ётэ̄н ва̄тихал тох хульса̄лыглыматэ молях ла̄тыӈ ханищтас. Туп ам свидетельство о рождении нэ̄пакумт омам селькупкаг хансым о̄лыс. Ётыл ханты ла̄тыӈ ёмас ва̄нэ̄тэ ма̄гыс а̄тыпыл китыглаве, тав селькуп манос мо̄т хотты хо̄тпа.  Йигрищанум, а̄пщиянум палт омам хантыиг хансыглыма. Юн ща̄нягум-а̄щагум ханты ла̄тӈыл потыртасы̄г кос, ос ма̄н, ня̄врамыт, ёт нэ̄мхотьют сака ат потырта̄лыс. 

	Школа а̄стлам юи-па̄лт ам тэ̄н ла̄внэ̄тэн щирыл Герцен нампа институтын минасум. Амки тув ат миннувум кос, ос тэ̄н хосат та̄гыл номсысы̄г, хотты а̄гитэ̄н Санкт-Петербургын ханищтахтуӈкве вос ялнув. Ты э̄лы-па̄лт увщим Тюмень ӯсн инженерно-строительный институтн ханищтахтуӈкве минас, таима̄гыс ам тув та кēтвēсум. 

	Тувыл университет а̄стламум юи-па̄лт ам са̄т та̄л Шурышкары школат «рущ ла̄тыӈ ос литература» ханищтан нэ̄г рӯпитасум.  

	Ня̄врамыт ёт а̄нумн рӯпитаӈкве сака мӯстыс. Ос амки номтумтыл ам акваг хотты ма̄ньнув ӯст о̄луӈкве тахсум. Ма̄н школат ханищтахтамув порат са̄всыр нэ̄пакыт акван-атуӈкве ла̄ввесӯв ос та̄н йильпи ӯнттум ӯсытн нэ̄пак ловинтан колн кēтвēсыт. Ам та па̄сныл номсыгласум, ам о̄с тамле ӯсн о̄луӈкве минэ̄гум тах, хоттынакт акв тамле посылкал вос кēтнувēм. Ань ты тэ̄ла номылматыглылум, э̄лаль мовалалэ̄гум.

	2002 та̄лт мēн Антонина Ануфриева ёт Лангепас ӯсн минасмēн ос тот о̄лмыгтасмēн. Тав соссаӈ ня̄врамыт э̄ргуӈкве ос йӣквуӈкве ханищтасанэ. Ам ос «Радуга» нампа дополнительный образование центрыт рӯпитаӈкве патсум. Ня̄врамыт ханты ла̄тӈыл потыртаӈкве ос сак хартуӈкве ханищтасанум. Ты коныпал соссаӈ мир о̄лупсатэ, пēс наканэ урыл пӯмщаласанум. Школат иӈ рӯпитанэ̄м порат ма̄н «Региональный компонент» программа щирыл рӯпитаӈкве ла̄ввесӯв. То̄нт ам ханты, ма̄ньщи ос ё̄рн ма̄хум о̄вылтыт э̄рнэ нэ̄пакыт ловиньтасум, са̄всыр наканыл та̄ра-паттысанум. Ань ӯст о̄лнэ ня̄врамаквет хумус пӯмщалаӈкве э̄рыс, ам ва̄слум. Тувыл ма̄нки яныгмамув сыс матумпа̄ла хо̄тпаныл са̄всыр ва̄рмалитыл о̄с пӯмщалахтасӯв. То̄внакт ялпыӈ канн тотыглавесӯв, тот матыр-а̄ти суссӯв манос хӯлыгласӯв. А̄тям ёт са̄в щёс хӯл алыщлаӈкве ялсӯв, номилум яныг хӯл капайт алыщласӯв. Тувыл А̄с я̄ сака хумпыӈ я̄, ха̄пув тыгле-тувле нас хосгащлаве. Ань ты ва̄рмалит ӯст яныгман ня̄врамытн о̄с потырталыянум.

	Са̄ртын центрын са̄в соссаӈ ня̄врамыт ялантасыт. Ам амки ща̄нь-а̄щаныл палт юв ёхталасум, ня̄враманыл кружокыт ялантаӈкве во̄выгласанум. То̄ват ща̄нь-а̄щит та̄нки о̄с са̄в пӯмщалахтым о̄лсыт. Та̄н ня̄враманыл ань яныгмасыт, э̄лаль ханищтахтуӈкве минасыт. Ань юи-о̄вылт щар мощща ханты хо̄тпа центрын ёхталаӈкве патыс. Тувыл та̄н ща̄нь-а̄щаныл та̄нки нэ̄матарыл сака пӯмщалахтуӈкве ат патсыт. Ты ēрт о̄лнэ хантыт та̄нки маснутаныл хосат та̄гыл ат масыглыяныл, ла̄тӈаныл ёрувласаныл, мо̄т агт о̄ньщēгыт. Ам палтум рущ ман мо̄т мирыл о̄лнэ ня̄врамыт  ялантаӈкве патсыт. Ня̄врамыт пуссын ам э̄руптыянум, та̄н ётаныл а̄нумн рӯпитаӈкве ёмас.

	 

	Тамара 

	Мерова

	 

	 



С Галиной Возеловой из Ямала мы учились в одной группе Российского государственного университете им. А.И. Герцена в Санкт-Петербурге. В 1995 году по окончании университета мы разъехались по своим регионам и со временем растерялись. Год назад мы нашли друг друга в социальных сетях. Теперь она Галина Змитрович и проживает в городе Лангепас. Недавно мы встретились, и она согласилась рассказать о себе читателям нашей газеты.
По окончании университета Галина семь лет отработала учителем русского языка и литературы в родном посёлке Шурышкары, и только потом переехала жить в нефтяной город Лангепас. Жить в молодом маленьком городе было мечтой её юности. Сейчас Галина Ивановна работает  в Центре дополнительного образования. Обучает детей хантыйскому языку, бисероплетению, рассказывает о народных традиция и обрядах хантыйского народа. 
Тамара МЕРОВА
