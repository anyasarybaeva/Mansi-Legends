
Ва̄т са̄грапнал э̄тпос округ Дума депутат Татьяна Гоголева, тавēн нё̄тмил ва̄рнэ а̄ги Елена Фризоргер ос ам  Ха̄льӯс район Тӯрват па̄вылн мӯйлуӈкве ялсӯв. 

	Та па̄вылт Савва ос Татьяна Самбиндаловыг ня̄враманэ̄н ос апганэ̄н ёт о̄лэ̄г. Э̄кватэ Татьяна Владимировна, такви о̄парищ наме Тасманова, Лэ̄пла па̄вылт яныгмас. Э̄кваг-о̄йкаг акван-минамēн па̄сныл ань налыман нупыл китыт та̄лыг ты ēмтыс.

	Савва Тӯрват па̄вылт яныгмас. Пēс порат а̄ще са̄в са̄лы о̄ньщис. Ма̄ньщи хум нэ̄ тотме порат яныгса̄т атпан са̄лы иӈ о̄ньщис. Ётыл пастух ат ēмтыс, ма̄хум нё̄рт са̄лы ӯруӈкве ат тахсыт, са̄лыяныл тот та̄нкирот о̄лсыт. Тыщир ты са̄лыт лащал ла̄кква-миныгласыт. Юи-о̄выл са̄лыянэ 1996 та̄лт Илья Монин ёт юв тотсанэ̄н, аласанэ̄н. То̄ванэ ос йирхатнэ ма̄гыс э̄л майлысанэ̄н.

	Ань нэ̄г-хумы̄г хо̄т ня̄врам о̄ньщēг. Яныг а̄гитэ̄н наме Ольга, тав Дима пыге ёт Ня̄хщамво̄ль па̄вылт о̄лы. Дима онтолов та̄лэ то̄влыс, школат хӯрмит классыт ханищтахты. Ольга ос школат а̄ны-сан ловтым рӯпиты. Олег, Илья, Унтари ос Алексей Тӯрват па̄вылт о̄лэ̄гыт. Илья ос Унтари Тӯрват па̄вылт самын патсы̄г. Мо̄т ня̄враманэ̄н пуссын Ня̄хщамво̄льт самын патсыт.

	Нила пыг пуссын во̄раēгыт, янгуй, нё̄хыс ос мо̄т са̄всыр во̄руй алыщлэ̄гыт. Ка̄сыӈ хо̄тпа такви «Буран» о̄ньщи. Таквсы сыс са̄в нёхыс кēрнялил алыщлэ̄гыт, акван-атыяныл, тувыл тыналыяныл. Ма̄хум акв нёхс сов нила со̄тыра солко̄вил ёвтыяныл. Ты коныпал Самбиндаловыт нё̄выль ос пил тыналэ̄гыт. Тыщир ты олн сэ̄лэ̄гыт. Матыр-а̄ти та̄нки ёвтуӈкве вēрмēгыт. 

	Па̄вланылт на̄й постын станция о̄ньщēгыт. Э̄типа̄лаг на̄й пēламтэ̄гыт, кина суссылтан то̄тап сунсэ̄гыт, компьютер о̄с о̄ньщēгыт. Улякщи по̄слын утыл са̄лыт, во̄раян ва̄рмаль ос яласан лё̄ӈх акваг по̄слы. Ос ётыл такви кина ва̄ри. Матыр э̄рыг тув ханувъяпты, татем пӯмащ кина тэ̄лы. Ты пыгыт та̄нки ёса, са̄лы сун ос мо̄т са̄всыр пормас ма̄щтырлэ̄гыт. 

	Мо̄лал Алябьево па̄выл леспромхозт рӯпитан ма̄хум та̄н о̄лнэ ма̄нанылт нор яктысыт. Тот нор яктынэ̄ныл ма̄гыс Тӯрват па̄вылт йильпи кол ӯнттысыт. Ань та̄н пуссын та яныг колт ты о̄лэ̄гыт.

	Савва котиль а̄гитэ о̄с Тӯрват па̄вылт о̄лы. Тав наме Ирина, кит ня̄врам янмалты, Кристина ос Никита. Тэ̄н иӈ ма̄ниг, Кристина нила та̄лэ то̄влыс, Никита ос та̄л охса яныт пыгрищ. Ня̄врамы̄г ща̄нь ла̄тыӈ сас ёмщакв торгамтэ̄г. Ты колта̄гыл халанылт туп ма̄ньщи ла̄тӈыл потыртэ̄гыт. 

	2011 та̄лт округ Ассамблея депутат Татьяна Гоголева та̄н ма̄гсыланыл Ямал ма̄ныл нёлсат са̄лы ёвтыс. Та па̄сныл кит та̄л минас. Ань ты щēмья хумус о̄лы ос са̄лыяныл хумус о̄ньщияныл, тыи уральтан ма̄гыс кӯщай нэ̄ тув ты ялыс. 

	Савва са̄лыянэ «Э̄ти пурн тӯрт» о̄ньщиянэ. Па̄вылныл тув миннэ лё̄ӈхе ва̄тахкем вēрыста. Ма̄н кит «Бураныл» тув ялсӯв. Та сӯйт са̄лы тэ̄пыӈ ма̄ сака ёмас. Мо̄лты та̄лныл тот о̄ньщияныл. Ань тынакт туп хус са̄лы хультыс. То̄ват оясыт, то̄ват туи порсысыт ос са̄лы пурнэӯйн алыщлавēсыт. 

	Ты ха̄йтнутыт та̄л сыс акв щёс хотты ма̄ныл тув ёхталэ̄гыт. Сака ощмарыӈыт, туйтыглахтым о̄лэ̄гыт. Ойттур э̄тпост акв ма̄нь ха̄йтнут во̄ркол по̄хат алыманыл юи-па̄лт, ха̄йтнутыт э̄т палыт орвиньтасыт, ул ма̄нь утаныл киссаныл. Тӯяг ос ма̄колыӈо̄йкат ёхталэ̄гыт. 

	Таима̄гыс са̄лы тэ̄пыӈ ма̄ мувлахил пусас ва̄рсыт, ань са̄лыт ат новавет. Тох са̄лыт уральтаӈкве кӯстыр, э̄л ат минэ̄гыт.

	Тув миннэ̄в порат тӯр ва̄тат нолвитын щалтсасӯв. Ворил ты «Буранув» но̄х-хартыслӯв. Тувыл са̄лыт лё̄ӈханыл хосыт минасӯв, во̄р щахылт хо̄нтсанӯв. Та̄н э̄лмхо̄ласыл ат пилэ̄гыт. «Ня̄нь-ня̄нь» ла̄тӈыл во̄виянын, та ёхтыгпēгыт. Савва ла̄выс, ты хультум са̄лыт ёмщакв ханьщувласыт, э̄л ат минэ̄гыт. Ань ос са̄лыяныл э̄лаль са̄вмалтан ма̄гыс та̄н Саранпа̄выл совхозныл иӈ па̄сыгрищит ёвтуӈкве номсэ̄гыт. Са̄лы урнэ ва̄рмаляныл э̄лаль хумус мины, ма̄н мо̄т щёс ты урыл тах о̄с хансэ̄в.

	Ам ты мутраӈ ма̄ньщи щēмьян щунь паща ла̄тыӈ кēтэ̄гум. Са̄лыяныл э̄лаль вос са̄вмēгыт. Йильпи та̄л та̄нанылн яныг со̄т вос тоты. Пус ка̄т, пус ла̄гыл вос о̄лэ̄гыт. 

	Николай МЕРОВ

	 



В декабре депутат окружной Думы Татьяна Гоголева  и  помощник депутата Елена Фризоргер посетили мансийское поселение Турват  Березовского района, где проживает семья Самбиндаловых.  Встреча состоялась в рамках реализации проекта «Новый оленный дом», призванный восстановить домашнее оленеводство.
В 2011 году из окружного бюджета для развития частного оленеводства на Ямале было приобретено 80 оленей для Березовского районов. Но по ряду причин большее количество оленей пропало. На сегодняшний день в стаде семьи Самбиндаловых насчитывается более 20 оленей. Для увеличения поголовья в 2014 году глава семьи Савелий Самбиндалов планирует дополнительно приобрести оленей  в Саранпаульском совхозе.
Автор Н. Меров
