
Йильпи та̄л кастыл Ханты-Мансийск ӯст Ё̄рнколыӈ ӯсхулы нампа ма̄ щё̄пита̄лвес. Тав «Ханты-Мансийск – Новогодняя столица Сибири» нампа проект щирыл ва̄рыглаве.Археопарк ма̄т тынакт ловит щёс ты о̄лыс, ва̄т са̄грапнал э̄тпос 28 хо̄талэ̄ныл ос та̄л котиль э̄тпос 6 хо̄талэ мус рӯ­питас.   
Ялнэ-миннэ тэ̄ла тар­мыл пуӈктотнэ нэ̄ Анна Линкер тох ла̄выс: 
– Ма̄н ань ка̄сыӈ та̄л ты ва̄рмаль таи ма̄гыс ва̄рыглылӯв, ӯс мир ос мӯй хо̄тпат ханты ос ма̄ньщи ма̄хум о̄лупсаныл вос ва̄ганыл, пēс йис тэ̄ланыл вос пӯмщалыяныл, та̄н ва̄рнэ тэ̄нутаныл вос а̄рталыяныл. Ё̄рнколыӈ ӯсхулы ма̄т са̄т ё̄рнкол тӯщтувес, ты кан намаяс­лӯв «Юртыӈ па̄выл». Ка̄сыӈ хо̄тпа тавēн ро̄внэ ё̄рнкол хо̄нтуӈкве вēрми – акв ё̄рнколт ма̄хум щаквщēгыт, мо̄т колт тэ̄пъ­ялэ̄гыт, тувыл ёнгасэ̄гыт, мо̄йтыт хӯнтлэ̄гыт, акв ё̄рнколт ос са̄ӈквылта­пыл са̄ӈквылтаӈкве ха­нищтахтэ̄гыт. 
Ты та̄л тот кон са̄т а̄ка­нит тӯйтныл ва̄рыглавē­сыт, ё̄рнколыт по̄хат тӯщ­тала̄лвēсыт, коныл супыл масталавēсыт. Ма̄н мирӯв ма̄гыс а̄кань – ты о̄выл ёнгил, тав хосытэ ня̄врам о̄луӈкве ханищтахты, ма̄к э̄рнэ тэ̄лат та̄ра-патты­янэ, щаквщуӈкве хань­щувлы.
Сургутский районныл са̄лыӈ хо̄тпат са̄лыяныл ёт ёхталасыт, мӯй хо̄тпат са̄лыӈсуныл тотыгласа­ныл. Ма̄хум тув ка̄сыӈ хо̄тал ялсыт, маттем та мӯйлысыт, матыр-а̄ти та̄ра-паттысыт. Ань ты йильпи та̄лт пуссын ёмас номтыл вос о̄лэ̄гыт, вос щунēгыт.  
Светлана РОМБАНДЕЕВА
 



С 28 декабря по 6 января в районе Археопарка города Ханты-Мансийска была открыта Чумовая улица, где гости и жители окружной столицы знакомились с традициями, обычаями и традиционной кухней народов ханты и манси. 
В этом году на площади было установлено семь чумов, в центре семь снежных скульптур традиционной куклы «акань». Это игрушка обских угров, через неё ребёнок познаёт окружающий мир, традиционные ценности, учится мастерить. 
В чумах каждый посетитель мог найти себе дело – можно было заняться творчеством, посетить мастер-классы, поиграть в игры обских угров, послушать сказки, обучиться игре на музыкальных инструментах, отведать традиционную кухню коренных народов Югры. Из Сургутского района приезжали оленеводы, они катали детей и гостей окружной столицы на оленьих упряжках.
Светлана РОМБАНДЕЕВА
