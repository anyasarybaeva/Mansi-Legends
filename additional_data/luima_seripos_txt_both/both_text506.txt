
Округувт са̄всыр мирыт аквъёт юртыӈыщ о̄лнэ кастыл, ма̄нь таквс э̄тпос 21-25 щислат Сургутский район Солнечный ос Белый Яр па̄влыгт ня̄врамыт ма̄гсыл каснэ ва̄рмаль ва̄рыглавес. Рущ щирыл ты тэ̄ла «Зимние первенства по северному многоборью» ла̄ваве.
Ты ва̄рмаль Ханты-Мансийский округт «Этнос» нампа соссаӈ мирыт каснэ колт рӯпитан ма̄хум та̄н щё̄пита̄лсаныл. Кӯщаиг тот Олег Андреевич Хатанев, ма̄ньщи хум, рӯпиты.
Сургутский район янытыл касыл кӯщаиг Григорий Николаевич Рабий о̄лы. Тав Молдавия ма̄т самын патыс. Школат ханищтахтаме порат пыгрищит ёт пēрщуӈкве ялантас. Ты ва̄рмаль щирыл «мастер спорта» намыл майвес. Сургут ӯсн 1978 та̄лт комсомольский путевка щирыл ёхтыс. 1983 та̄лт ты каснэ тэ̄лан минас. Ань ва̄т та̄л ня̄врамыт ты каснэ ва̄рмальн ханищтыянэ. Тав ты урыл а̄нумн мощ потыртас: 
- Тамле касыл ма̄н ва̄тихал ва̄рыглэ̄в. Ка̄сыӈ та̄л са̄всыр па̄влытныл, ӯсытныл ня̄врамыт акван-атыглыянӯв. Хотьютаныл ка̄ркамнувег о̄лэ̄гыт, тыт та̄н ё̄раныл а̄рталэ̄гыт. Ты сака э̄рнэ касыл, та̄л сыс кит щёс щё̄пита̄лылӯв. Таквсы порат ня̄врамыт 
Солнечный па̄вылт касэ̄гыт. Тӯяг ос Нижневартовский район Излучинск па̄вылн тотыглыянӯв. Тот о̄с акв тамле каснэ кол та̄стым о̄лы. 
Ты ва̄рмальн маныр э̄ри, пуссын ёмщакв щё̄питэ̄в. Ня̄врам хотум ул вос ēмтыс, каснэ коланувт лēккарыт рӯпитэ̄гыт. Посыӈ, лощит колнакыт та̄н э̄т хӯлэ̄гыт, ёмщакв ӯщ-лахтэ̄гыт. Хо̄тыл сыс хӯрум щёс тэ̄нутыл тыттыянӯв. Ня̄врамытн тыт касуӈкве сака мӯсты. Та̄н тыг яныг ща̄гтыл ёхталэ̄гыт.
О̄выл щёс ёхталам ня̄врамыт ань ка̄ркамнувег ос та̄ксарыг ēмтсыт. Каснэ колт ня̄врамыт мӯсхал щирыл пирмайтыянӯв ке, та̄н номтаныл ёмасыт, касыл порат но̄х-патнэ̄ныл ма̄гыс та̄н са̄в ё̄р пинэ̄гыт. Ань таквсы касылн 12-13, 14-15, 16-17 та̄л яныт ня̄врамыт ёхталасыт. Тувыл ос акв тамле пӯмащ о̄лы, таквсы касылн ёхталан а̄гит та̄н пыгыт ёт аквтēм касэ̄гыт. Таима̄гыс таквсы порат щар ё̄р, та̄ксар ня̄врамыт тыг тотыглавет. Ма̄н ка̄сыӈ та̄л ат ва̄рмаль щирыл касыл ва̄рыглэ̄в.
О̄выл ва̄рмаль: кит ла̄глыл хӯрум щёс э̄лаль порыгмēгыт – ты 
сака та̄рвитыӈ касыл. 
Ка̄сыӈ ня̄врам тох порыгмаӈкве ат вēрми. Ань Магадан ӯсныл о̄лнэ хо̄тпа 11 метра 81 сантиметра рекорд ва̄рыс. Э̄рыӈ иӈ хоса нэ̄мхотьют тыгыл са̄внув порыгмаӈкве ат вēрми тах. 
Китыт ва̄рмаль: йӣво̄выл ёт ха̄йтэ̄гыт, таве мо̄танын-мо̄танын таве майлыяныл. Ма̄ньнув ня̄врамыт акв вēрыста ха̄йтэ̄гыт. Яныг ня̄врамыт халт а̄гит кит вēрыста, пыгыт хӯрум вēрыста ха̄йтэ̄гыт. 
Хӯрмит ва̄рмаль: са̄грап па̄хвтаве. Йис потыр щирыл, пēс ма̄хум ма̄к тамле са̄грапыл во̄раяӈкве ялантасыт. Ка̄ркам хо̄тпат тыламлан манос вит тармыл уйигтан товлыӈ ӯйит алыщласыт. То̄ванакт тамле са̄грап вущкасым янгуй манос са̄лы алыгласыт. Ӯй та̄кыщ ке хо̄яве, э̄л минуӈкве ат вēрми. Во̄раян хо̄тпа таве лё̄ӈхе хосыт юил коитэ, тыщир нё̄выль ка̄тын ты паттыгласыт.
Нилыт ва̄рмаль: тыньщаӈ па̄хвтаве. Ты  о̄с сака пӯмащ касыл, ня̄врамытн сака э̄руптаве. Атхуйпловкем метран э̄лнув сув тӯщтаве, тыньщаӈыл та йӣв рēпыгтаӈкве э̄ри. Ты касылт са̄лыӈ колт яныгман ня̄врамыт та̄н щар ма̄щтырыг па̄хвтэ̄гыт. Ты а̄ти, рущ, хатань, молдован, украинец ня̄врамыт халт са̄в ма̄щтыр хо̄тпа о̄с о̄лы. Та̄н ань ос тыньщаӈ ёмщакв па̄хвтуӈкве ханищтахтасыт. Ань о̄лум касылыт тыньщаӈ па̄хвтынэ̄ныл порат соссаӈ ня̄враманув о̄выл хӯрум местан ат ликмысыт. Ма̄ньнув ня̄врамыт халт тай ос Русскинские па̄вылт о̄лнэ ханты пыгрищит но̄х-патсыт. 
Атыт ва̄рмаль: сун ӯлтта поргын касыл. Тот щар ё̄р хо̄тпат о̄выл местат вуйлэ̄гыт. Ты щирыл ловиньтаве, команда хоты места выг. Ка̄сыӈ хо̄тпа ва̄гтэ, тав манаса̄вит балл о̄ньщи. Хо̄тпа поргын порат сун ла̄глыл хо̄илтытэ манос акв ла̄глэ но̄х-а̄лмаитэ ке, касыл та̄ра ёл-по̄илттаве. Таима̄гыс ты касылт сака ӯргалахтым поргуӈкве э̄ри. Хоты команда са̄внув щёс сун ӯлтта порыгми, та̄н но̄х та патэ̄гыт. 
Ты каснэ ва̄рмаль хо̄тал палыт мины. Хо̄тпа поргынэ̄тэ порат са̄в ё̄р, номт пины. Туп ха̄снэ щирыл поргын хо̄тпат но̄х-патэ̄гыт. Ань ты накт ма̄нь ня̄врамыт халт акв пыг китса̄т хус щёс сун ӯлтта порыгмас. Яныгнув ня̄врамыт халт пыг - атса̄т хус щёс, а̄ги - ниласа̄т акв щёс сун ӯлтта порыгмасы̄г. Ня̄в-рамыт ла̄внэ̄ныл щирыл, колкан ат а̄ртми, поргуӈкве та̄рвитыӈ, са̄внув щёс порыгмаӈкве кос ро̄выс.
Тыгыл э̄лаль ты каснэ ва̄рмальт хотьютаныл но̄х-патсыт,16-17 та̄л яныт ня̄врамыт халт щар та̄ксар ат пыг, нила а̄ги вивет, я̄нас команда щё̄питаве. Та̄н э̄лаль Краснодарский крайн Россия касылн ма̄н округув ма̄гыс касуӈкве минэ̄гыт тах. Ня̄врамыт тув ликмуӈкве сака таӈхēгыт. Таима̄гыс ва̄гтал патнэ̄ныл мус та касэ̄гыт. Тот о̄с аквтох ат ва̄рмаль щирыл касыл ēмты тах.
Григорий Николаевич ма̄щтыр нам о̄ньщи. Тав Россия янытыл рекордсменыг о̄лы. Ты касылн ханищтахтуӈкве Солнечный па̄вылт о̄вылтахтас. Ка̄сыӈ хотал Сургут ӯсныл такви касуӈкве тув ялантас. Ань тав тот кӯщаиг рӯпиты. Ты ва̄рмаль та̄л сыс акв щёс Сургутский районт школат халт ва̄рыглаве. Ань Сургутский район янытыл ниласа̄т арыг ня̄врам ты касылн ялантэ̄гыт. Ты сака ёмас тэ̄ла, ня̄врамыт лӯима̄ мирыт касылыт э̄лаль тотыяныл.
Тувыл ос касыл оигпаме юи-па̄лт Олег Андреевич тув ёхталам ня̄врамыт пуссын янытласанэ. Но̄х-патум а̄гит-пыгыт пуссын ма̄гылн тагатан по̄сыл мисанэ. Ос ма̄к яныг кубок Нефтеюганский районныл ёхталам ня̄врамыт висаныл, та̄н та̄ксарнувег кассыт, о̄выл места висыт. Котиль кубок ос Сургутский район вис, та̄н китыт мēстан ēмтсыт. Ма̄нь кубок ос Ханты-Мансийск ӯсныл ёхталам ня̄врамыт юв тотсаныл, та̄н хӯрмит местан патсыт.
 
Николай МЕРОВ
 



В Сургутском районе в п. Солнечный прошло окружное зимнее первенство по северному многоборью, посвященное международному дню толерантности. Организаторами спортивного мероприятия стали ханты-мансийский Центр подготовки сборных команд по национальным видам спорта «Этнос» и Комитет физической культуры и спорта Сургутского района. Участниками соревнований стали более 150 человек из 14 муниципальных образований округа.
Соревнования по национальным видам спорта среди юношей проводятся два раза в год: осенью в п. Солнечный Сургутского района и весной в п. Излучинске Нижневартовского района. Спортсмены делятся на три возрастные категории, младшие 12-13, средние 14-15, старшие 16-17 лет. По итогам этих состязаний будут отобраны самые сильные спортсмены. В будущем они примут участие в Российских соревнованиях по северному многоборью в Красноярске.
Автор Н. Меров
